<HTML>
<HEAD>
	<title>《三国志通俗演义》引</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="center"><h2>《三国志通俗演义》引</h2></div>
<div class="text"><p>客问于余：“刘先主、曹操、孙权各据汉地为三国，史已志其颠末，传世久矣。复有所谓《三国志通俗演义》者，不几近于赘乎？”</p>
<p>余曰：“否。史氏所志，事详而文古，义微而旨深，非通儒夙学，展卷间鲜不便思困睡。故好事者以俗近语隐括成编，欲天下之人入耳而通其事，因事而悟其义，因义而兴乎感。不待研精覃思，知正统必当扶，窃位必当诛；忠孝节义必当师，奸贪谀佞必当去。是是非非，了然于心目之下，裨益风教，广且大焉，何病其赘耶？”</p>
<p>客仰而大㖸曰：“有是哉，子之不我诬也，是可谓羽翼信史而不违者矣！简帙浩瀚，善本甚艰，请寿诸梓，公之四方可乎？”</p>
<p>余不揣谫劣，原作者之意，缀俚语四十韵于卷端，庶几歌咏而有所得欤。於戏！牛溲马勃，良医所珍，孰谓稗官小说，不足为世道重轻哉！</p>
</div>
<div class="poem">
<p>今古兴亡数本天，就中人事亦堪怜。欲知三国苍生苦，请听通俗演义篇：</p>
<p>忠烈赤心扶正统，奸回白首弄威权。须知善恶当师戒，遗臭流芳亿万年。</p>
<p>献帝仁柔汉祚衰，十常侍启衅端开。董卓妄意窥神器，何进无谋种祸胎。</p>
<p>渤海会兵昭日月，桃园歃血动风雷。可怜多少英雄计，不及貂蝉口舌才。</p>
<p>曹操奸雄世无比，号令诸侯挟天子。天子心知诛不得，泣召董承受密旨。</p>
<p>口血未干机先泄，国母元臣束手死。幸尔玄德奔彭城，豪杰云从期雪耻。</p>
<p>袁绍当年亦汉臣，井蛙岂识海中鳞。不有关张龙虎将，皇孙颠沛更难论。</p>
<p>明良遭际真奇特，三顾草庐不厌频。卧龙突起甘霖溥，恢复规模次第陈。</p>
<p>孙权父子据江东，观望中原事战功。谋士似云翻白黑，长江如练列艨艟。</p>
<p>火炎赤壁阿瞒遁，帜入荆门大耳穷。假使真心匡汉室，何劳数计灭刘公。</p>
<p>天相刘公讵可灭，万死一生堪哽咽。九犯中原伟丈夫，七擒酋首真英特。</p>
<p>枭獍谁能继汉高？犹豫未喋奸贼血。军师大志不曾伸，仅创三川两世业。</p>
<p>沛公百战定乾坤，司马何人敢并吞！试看北面事仇者，汉国臣僚旧子孙。</p>
<p>天理民彝荡扫地，鼎味争如蕨味馨。志士仁人空抱恨，几番血泪渍衣痕。</p>
<p>人言三国多才俊，我独沉吟末深信。鹰犬骞腾麟凤孤，四海徒令蹈白刃。</p>
<p>天假数年寿孔明，山河未必轻归晋。此编非只口耳资，万古纲常期复振。</p></div>
<div class="text"><p>嘉靖壬午孟夏吉望关中修髯子书于居易草亭</p></div>
</BODY>
</HTML>