<HTML>
<HEAD>
	<title>三國志通俗演義卷之一 010 虎牢関三戰呂布</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>零壹零</h3></div>
<div class="title"><h3>虎牢関三戰呂布</h3></div>
<p>張飛便要上馬，乘勢搶関。袁術大怒，喝道︰﹃俺大臣尚自謙讓，量一潑縣令手下小卒，敢在此耀武揚威！都與趕出帳去！﹄曹操曰︰﹃既是得功者賞，何計貴賤乎？﹄袁術曰︰﹃既然汝等待用一縣令，我廽避便了。﹄操曰︰﹃豈可因一言而誤大事耶？﹄命公孫瓚且帶玄德、関、張囬寨。衆官皆散。曹操暗使人賫牛酒来慰三人。</p>
<p>卻說華雄手下敗軍，報上関来。李肅慌忙寫告急文字，申聞董卓。卓急聚李儒、呂布等相議。儒曰︰﹃今折了上將軍華雄，賊势浩大。皆是袁紹為盟主，以聚衆惡。紹叔袁隗見為太傅，倘或裏應外合，深為不便，可先除之。請丞相親賫大軍，分投剿捕。﹄卓然其說，喚李催、郭汜領兵五百，圍住太傅袁隗，不分老幼，尽皆誅絕。先將袁隗頭去関前號令。董卓遂起兵二十萬，分為兩路而来︰一路先令李傕、郭汜引兵五萬，把住汜水関，不要厮殺。卓自將十五萬，同李儒、呂布、樊稠、張濟取虎牢関〖釋義〗<span class="note">虎牢関在開封府汜水関西二里曆代累经戰守之𠩄漢時
名虎牢関唐時名武牢関本朝改為古崤関置巡檢司在焉
</span>。這関離洛陽五十里，若進兵，卻好截住諸侯路。軍馬到関上了，卓令呂布領三萬軍，去関前扎住大寨。卓自在関上屯住。</p>
<p>流星馬探聼得，報將袁紹大寨裡来。紹聚衆商議。操曰︰﹃董卓屯兵在虎牢関，截俺諸侯中路，分其形勢，可勒兵一半迎敵。﹄紹乃分王匡、橋瑁、鮑信、袁遺、孔融、張楊、陶謙、公孫瓚八路諸侯，徃虎牢関迎敵。操引軍徃来救應使。八路諸侯得令，各自起兵。</p>
<p>先說河內太守王匡，引兵先到。呂布在寨中聼得有軍来到，欣然上馬，帶鉄騎三千，飛奔来迎。王匡將軍馬列成陣勢，勒馬旗門下時，見呂布出陣，頭戴三叉束發𬗋金冠，躰掛西川紅錦百花袍，身披獸面吞頭連環鎧，腰繫勒甲玲瓏獅蠻帶，弓箭隨身附躰，手持画桿方天戟，坐下嘶風赤兎馬，果是﹃人中呂布，馬中赤兎！人馬之中，漢末兩絕！﹄那疋馬左右盤旋，徃来馳騁。王匡見了，心中惶惶，囬頭問曰︰﹃誰出陣戰？﹄後面一將，𦂵馬挺鎗而出。匡視之，乃河內名將方悦。兩馬相交，無五合，被呂布一戟刺扵馬下。王匡便勒馬入陣。呂布挺戟，直衝過来。匡軍大潰，四散奔走。布衝陣，如入無人之境。鉄甲背後擁来橋瑁一軍袁遺一軍。兩軍皆至，来救王匡，呂布方退。三𠁅各折了人馬，退三十里下寨。</p>
<p>諸侯八路軍馬，都至一𠁅商議，言呂布英雄，無人可敵。正慮間，小校報来︰﹃呂布搦戰。﹄八路諸侯各自上馬歸本寨，軍分八隊，布列于髙岡山前。遥望呂布一簇軍馬，繡旗招颭，先来衝陣。張楊軍馬陣中手下將穆順出馬，挺鎗去迎。呂布手起一戟，刺穆順扵馬下。八路諸侯，心膽俱䘮。北海太守孔融部下一將出曰︰﹃吾受文舉恩已十年，何不以死報之？﹄融視之，乃門下勇士武安國也，使鐵鎚，重五十斤。安國挺長柄鐵鎚，飛馬而出。呂布揮戟迫馬而来，與安國戰。戰到十餘合，一戟刺中安國手腕，弃鎚扵地而走。八路諸侯一齊殺来，救了武安國。呂布退囬去了。</p>
<p>却說八路諸侯連輸数陣，申報袁紹。曹操曰︰﹃呂布英雄，天下無敵。可會十八路諸侯一齊商議，共擒呂布。若誅了呂布，董卓易哉。﹄正議之間，有人来報呂布搦戰。紹令八路諸侯攻呂布。呂布逕衝公孫瓚。瓚自揮鐵㮶，直迎呂布。布睜目大呌，揮戟来戰。戰兩合，瓚撥囬馬，速慌而走。呂布縱赤兎馬趕来。那馬行千里，飛走如風。看看趕上公孫瓚，布舉畫桿戟望後心便刺。𠊓邉一將，圓睜環眼，倒竪虎鬚，挺丈八蛇矛，飛馬大呌︰﹃三姓家奴休走！燕人張飛在此！﹄呂布見了，弃了公孫瓚，便戰張飛。飛抖擞神威，酣戰呂布。八路諸侯見張飛漸漸鎗法散亂，呂布越添精神，張飛性起，大喊一聲。雲長把馬一拍，舞八十二斤青龍偃月刀，来夾攻呂布。三疋馬丁字兒厮殺。又戰到三十合，兩員將戰不倒呂布。劉玄德看了，心中暗想︰﹃我不下手，更待何時！﹄掣雙股劔，驟黄驃馬，刺斜裏去砍。這三箇圍住呂布，轉燈兒般厮殺，八路人馬都看得呆了。呂布架隔遮攔不定，看玄德面上刺一戟，玄德急閃，呂布蕩開陣角，倒拖畫戟，飛馬便走。三箇那裡肯捨，拍馬趕来。八路軍兵喊聲大震，一齊掩殺。呂布軍望関上奔走。玄德、関、張随後跟定呂布。古人曾有篇言語，单道着玄德、関、張三戰呂布︰</p></div>
<div class="poem">漢朝天数當桓靈，炎炎紅日將西傾。<br/>
奸臣董卓廢少帝，劉協懦弱䰟夢驚。<br/>
曹操傳檄告天下，諸侯奮怒皆興兵。<br/>
議立袁紹作盟主，誓扶王室定太平。<br/>
温侯呂布世無比，雄才四海誇英偉。<br/>
護軀銀鎧砌龍鱗，束發金冠簪雉尾。<br/>
參差寶帶獸平吞，錯落錦袍飛鳳起。<br/>
龍駒跳踏起天風，畫戟萤煌射秋水。<br/>
出関搦戰誰敢當？諸侯膽裂心惶惶。<br/>
踴出燕人張翼德，手挺蛇矛丈八鎗。<br/>
虎鬚倒竖翻金線，環眼圓睜起電光。<br/>
酣戰未能分勝敗，陣前惱起関云長。<br/>
靑龍寶刀燦霜雪，鸚鵡戰袍飛蛺蝶。<br/>
馬蹄到𠁅鬼神嚎，目前一怒應流血。<br/>
梟雄玄德掣霜鋒，抖擞天威施勇烈。<br/>
三人圍繞戰多時，遮攔架隔無休歇。<br/>
喊聲震動天地翻，殺氣迷漫星斗寒。<br/>
呂布力窮尋走路，遙望家山迫馬還。<br/>
倒拖畫桿方天戟，亂散銷金五彩幡。<br/>
頓斷絨絛走赤兎，翻身飛上虎牢関。<br/></div>
<div class="text"><p>玄德、関、張直趕呂布到関下。張飛看見関上西風飄動靑羅傘盖，飛大呌︰﹃関上必是董卓！赶追呂布有甚強𠁅？不如先拏董賊，便是斬草除根！﹄拍馬上関，来擒董卓。畢竟如何？</p>
</BODY>
</HTML>