<HTML>
<HEAD>
	<title>三國志通俗演義卷之二 014 孫堅跨江戰劉表</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>零壹肆</h3></div>
<div class="title"><h3>孫堅跨江戰劉表</h3></div>
<p>衆將趕来，死救𡊮紹過橋去了。公孫瓚收住軍馬，衆人歸大寨。玄德、關、張動問畢，瓚曰︰﹃若非玄德遠来救我，幾<span class="note">平
声</span>乎狼狽。﹄〖釋義〗<span class="note">狼狽是兩物狽前兩足絕短每行常駕兩
狼失狼則不䏻動今言顛倒失措曰狼狽</span>教與趙雲相見。玄德甚相愛敬，便有不捨之心。</p>
<p>却說𡊮紹輸了一陣，堅守不出。兩陣遂相拒月餘，有人来長安報說此事。李儒来見董卓。董卓自到長安，自稱﹃太師﹄，位居諸候之上，出入乗金花皂盖車。李儒對卓曰︰﹃𡊮紹與公孫瓚乃當今之豪傑，見在磐河厮殺，宜假天子之詔，差人往和觧之。二人感德，必順太師矣。﹄卓曰︰﹃善。﹄次日，奏知天子，便使太傅馬日磾<span class="note">音
低</span>、太僕趙岐，和觧關東。岐别，詣河北。紹出迎扵百里，再拜奉詔。岐在紹營，移書告瓚。瓚遣使具與紹書曰︰
<div class="quotedpassage">馬太傅、趙太僕，以周、召之德〖釋義〗<span class="note">周公名旦召公名
奭俱文王時人</span>，銜命来征，宣揚朝㤙，示以和睦，曠若雲開見日，何幸如之？昔賈復、㓂恂〖釋義〗<span class="note">建武二年丙戊秋賈復南擊召陵新息平之復部将殺人扵潁川潁川太守㓂恂捕得係獄時尚草創軍營犯法率多
相容恂戮之扵市復以為耻過潁川謂左右曰吾與㓂恂並列將帥而為其𠩄陷今見恂必手劔之恂知其謀不與相
見姊子谷崇曰崇将也得带劔侍側卒有変足以相當恂曰不然昔蔺相如不畏秦王而屈于廉颇者為国也乃敕属
縣盛供具儲酒肴执執吾軍入界一人皆兼兩人之饌恂出迎扵道称疾而還復勒兵欲擊之而吏士皆醉遂過去恂
遣崇以状聞帝乃徵恂恂至引見時贾復先在坐遂起相避帝曰天下未定兩虎安得私鬦今日朕分之扵是並坐極
歡遂共車同出結友而去</span>亦爭士卒，欲相危害，遇光武之寬，親俱陛見，同與共出，時人以為榮。自省邉鄙，得與將軍共同此福，此誠將軍之眷，而瓚之𦍒也。</div><br/>紹得書，甚喜。</p>
<p>次日，馬、趙二人到瓚營，各宴數日，送二人還朝。瓚表玄德平原相，朝廷准奏。瓚班師囬。趙雲與玄德分别，玄德執雲手垂淚，不忍相離。雲嘆曰︰﹃某曩日將謂公孫乃當世之英雄，今觀𠩄為，𡊮紹等軰耳！﹄玄德曰︰﹃將軍且堅心事之，相見有日。﹄洒淚而别。玄德遂囬平原。公孫瓚同趙雲去了。</p>
<p>却說𡊮術在南陽，聞𡊮紹新得冀州，遣一使迳来求馬千匹。紹不與一騎，術大怒。自此兄弟不睦。又遣一使往荊州，問劉表借糧二十萬，表不與一粒。術恨之，宻遣人遺書與孫堅。書曰︰
<div class="quotedpassage">異日奪印截路，乃吾兄𡊮紹之謀也。今紹又與表相議起兵，襲取江東，吾不忍言。公可速興兵取荊州，吾當與助夾攻𡊮紹。汝得荊州，吾取冀州，切勿悮也。</div>
堅得書，曰︰﹃尀耐劉表昔日斷吾歸路，今不乗時報恨，又待何年！﹄聚帳下程普、黄盖、韓當等商議。程普曰︰﹃𡊮術多詐，其言未可准信。﹄堅曰︰﹃吾自欲報讎，豈望𡊮術之助乎？﹄扵是差黄盖先来江邉安排戰船五百餘隻，多裝軍器糧草，大船戰馬，尅日興師。</p>
<p>江中細作探知，来報劉表。表知大驚，急聚文武將士商議。謀士蒯良、蒯越、蔡瑁等，侍立左右。表曰︰﹃今孫堅報舊恨，將及起兵，奈何？﹄良曰︰﹃不必憂慮。可令黄祖部領江夏之兵為前驅，主公率荊、襄之衆作援。堅跨江涉湖而来，安䏻耀武揚威乎？﹄表用其謀，令黄祖設備，隨後便起大軍。</p>
<p>却說孫堅有四子，皆吳夫人之𠩄生︰長子名策，字伯符；次子名權，字仲謀；三子名翊，字叔弼；四子名匡，字季佐。吳夫人妹，孫堅次妻，亦生一兒一女︰子名朗，字早安；女名仁。堅又過房俞氏一子，名韶，字公禮。堅有一弟，名孫靜，字幼臺。堅臨登程，靜引諸子列拜扵馬前而諫曰︰﹃今董卓專權，天子懦弱，海內大亂，各霸一方。江東方始稍寕，以一小恨而起重兵，非𠩄宜也。願兄詳之。﹄堅曰︰﹃非汝𠩄知也。吾誓縱橫天下，濟世安民。有讐不報，豈可握手待死也？﹄〖音釋〗<span class="note">握音𢙣握手
猶言袖手也</span>遂不聼諫。長子孫策曰︰﹃愿隨父親同往。﹄堅曰︰﹃此子自幼英氣過人，可隨我領兵。權與叔父善保江東。﹄策上船，前奔樊城〖釋義〗<span class="note">樊城古蹟在襄
陽府城漢江上</span>。</p>
<p>黄祖伏弓弩手扵江邉，布精兵扵後，見船𠊓㟁，亂箭俱彂。堅令諸軍不可亂放一箭，只伏扵船中来徃誘之。一連三日，船數十次𠊓岸，黄祖軍箭𥁞，却拔船上𠩄得之箭，十數萬枝。當日，正值順風，堅令衆軍士一齊放箭。岸上支吾不住，喊聲大舉。南軍登㟁，程普、黄盖分兵兩路，直取黄祖營寨，背後韓當扵中大進。三面夾攻，祖兵大敗，棄樊城而走。堅令兵追襲，黄祖走鄧城。</p>
<p>堅令黄盖守住船隻，堅直取黄祖。黄祖引軍出迎，布陣扵野。孫堅列成陣勢，引衆將出在門旗之下。孫策也全付披掛，挺鎗立馬扵父之側。黄祖引二將出馬，一箇是江夏張虎，一箇是襄陽陳生。這兩箇當初反在江夏，後投劉表，以為上將。黄祖揚鞭大罵︰﹃江東鼠賊！安敢侵犯漢室宗親之境界耶！﹄言罷，張虎拍馬，手撚銅叉而出。堅大怒曰︰﹃誰䏻斬此賊將？﹄韓當應聲而出。兩騎相交，戰三十餘合，勝負未分。陳生見張虎力怯，飛馬挺鎗出陣，要来雙鬦。孫策在父後望見，按住手中鎗，扯弓搭箭，正射中陳生面門，應弦落馬。張虎見側邉陳生墜地，措手不及，被韓當一刀削去半箇腦袋。程普縱馬，直来陣前捉黄祖。黄祖棄卻頭盔戰馬，雜扵步軍內迯命。孫堅掩殺敗軍，直到漢水上面〖釋義〗<span class="note">一統志云漢水在襄陽城西北源出陝西嶓冢山
唐杜審言詩楚山橫地出漢水接天囬即此也</span>，撥黄盖船隻放扵漢江。</p>
<p>黄祖聚敗軍来見劉表，說堅勢不可當。表慌請蒯良議曰︰﹃黄祖兵敗，挫動銳氣。兵無戰心，只可深溝髙壘，以避其鋒。却潜令人求救扵𡊮紹，此圍自可觧矣。﹄瑁曰︰﹃子柔<span class="note">蒯良
表字</span>之言，真拙計也。兵臨城下，將至壕邉，豈可束手而待其死！某雖不才，愿請軍出陣。﹄劉表許之。</p>
<p>蔡瑁引軍萬餘，出襄陽城外，扵峴<span class="note">音
顕</span>山布陣〖釋義〗<span class="note">峴山在襄陽府城南七
里晋羊祜每登此山</span>。孫策將得勝之兵，長驅大進。蔡瑁出馬。堅曰︰﹃此人是劉表後妻之兄也，誰與吾擒之？﹄程普挺鐵脊矛出馬，與蔡瑁兩馬相交。戰不到數合，蔡瑁迯命逩囬陣中。堅驅大軍，殺得屍橫遍野。敗軍跟隨蔡瑁迯入襄陽。蒯良言︰﹃瑁不聼良策，以𦤺大敗，按軍法當斬。﹄劉表以新娶其妹，不忍加刑。人報孫堅分兵四面圍住襄陽。蒯良一面撥兵固守城池；一面寫告急文書，令人去投𡊮紹。</p>
<p>且說孫堅打城，數日不下。忽一日，狂風驟起，將中軍﹃帥﹄字旗竿吹折。程普曰︰﹃此不祥之兆也。﹄逕来帳下見孫堅，曰︰﹃中軍﹁帥﹂字旗竿被風吹折，扵軍不利也，可暫班師。﹄堅曰︰﹃吾累戰累勝，取襄陽只在旦夕，豈可因風折斷旗竿而罷兵。﹄韓當曰︰﹃此旗乃軍中之主，亦不可輕易。﹄堅曰︰﹃風乃天地呼吸之氣，方今隆冬，朔風暴起，折斷大旗，何足為怪？吾平生用兵，不信此等異事，只理會得攻城。﹄</p>
<p>却說城中蒯良来對劉表言曰︰﹃某夜来仰觀，見一將星欲墜地。以分野度之，必應孫堅也。上𡊮紹書已寫就，主公當問誰可突圍而出。﹄表問之，階下一人應聲而出。表視之，健將呂公也。良曰︰﹃汝既敢去，可聼吾計︰與汝馬軍五百，多帶䏻射者。汝衝出陣去，可奔峴山。他必將軍来趕，汝分一百人上山，尋石子准備；一百人執弓弩埋伏扵林中。但有追兵到時，不可逕走，周踅引到埋伏之𠁅，矢石俱發。若䏻斬將降兵，放起連珠號砲，城中便出接應；如無追兵，不可放砲，趲程而去。今夜月不甚明，黄昏便可出城。﹄呂公領了計策，拴束軍馬。蒯良調撥四門，聼號接應。</p>
<p>當夜黄昏，城上望東南角無甚人馬，宻開東門，縱呂公軍馬出城，到前寨迳過去。</p>
<p>孫堅在帳中忽聞喊聲，急上馬引三十餘騎，飛星赶到東南角時，軍士說有一彪人馬殺將出来，望峴山而去。堅不報諸將，只引三十餘騎趕来。呂公已扵山林叢雜去𠁅上下埋伏。堅馬快，单騎獨出。前軍不遠，堅大呌︰﹃休走！﹄呂公勒囬人馬来戰。孫堅交馬只一合，呂公便走，閃入山路来。堅拍馬追趕呂公，見路交雜，不知去𠁅。堅欲上山，山上石子亂下，林中亂箭俱發。堅體中石、箭，腦漿迸流，人、馬俱死扵峴山之內。壽至三十七歲。時漢獻帝初平三年，歲在辛未，十一月初七日。</p>
<p>呂公截住三十騎，並皆𥁞殺，放火起連珠號砲。城中黄祖、蒯越、蔡瑁分投引兵殺出，江東諸軍大亂。黄盖聼得喊聲大震，引水軍殺来，正迎黄祖。交馬兩合，生擒黄祖。程普保着孫策，急待尋路，正逢呂公。程普縱馬向前，戰不到數合，一矛刺呂公于馬下。兩軍大戰，殺到天明，各自收軍。劉表軍自入城。</p>
<p>孫策囬到漢水，方知父親被亂箭射死，屍首已被劉表軍士扛擡入城請賞，孫策痛哭。衆將俱各號泣不止。策曰︰﹃父屍在他𠁅，安得囬屍鄉里？﹄黄盖曰︰﹃今已活捉黄祖在此。得一人入城講和，將黄祖去換主公屍首。﹄言未畢，軍吏桓楷出曰︰﹃某與劉表有一面舊識，某今便行。﹄</p>
<p>策令桓楷上馬到城中見劉表，具言其事。表曰︰﹃屍首，吾已用棺木盛貯在此。可速放黄祖，吾兩家各罷兵，再休侵犯。﹄</p>
<p>後有史官評孫堅曰︰<div class="quotedpassage">堅勇摯剛毅，孤㣲發迹，導温戮卓，山陵杜塞<span class="note">音
色</span>，有忠壯之烈。〖考證〗<span class="note">後權稱帝謚堅
曰武列皇帝</span></div></p>
<p>桓楷拜謝欲行，堦下蒯良出曰︰﹃不可！不可！吾有一言，令江東諸軍片甲不囬。請先斬桓楷，然後用計。﹄計道甚的？恆楷性命還是如何？</p>
</BODY>
</HTML>