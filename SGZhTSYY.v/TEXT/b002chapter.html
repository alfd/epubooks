<HTML>
<HEAD>
	<title>三國志通俗演義卷之一 002 刘玄德斩寇立功</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>劉玄德斬寇立功</h3></div>
<div class="text"><p>玄德部領五百餘衆，飛逩前来，直至大興山下，與賊相見，各將陣勢擺開。玄德出馬，左有關某，右有張飛，揚鞭大駡︰﹃反國逆賊，何不早降！﹄程遠志大怒，遣副將鄧茂挺鎗直出。張飛睜環眼，挺丈八蛇矛，手起䖏，刺中心窩，鄧茂翻身落馬。後人讚翼德曰︰
<div class="poem">欲教勇鎮三分國，先試衠<span class="note">音
純</span>鋼丈八矛。</div>
程遠志見折了鄧茂，拍馬舞刀，直取張飛。關某躍馬舞刀直出，程遠志見了，心膽皆碎，措手不及，被關某一刀揮爲兩段。後人讚雲長曰︰
<div class="poem">惟憑立國安邦手，先試靑龍偃月刀。</div>
衆賊見程遠志被斬，倒戈卸甲，投降者不知其𢿙，斬首𢿙千級，大穫功而囬。</p>
<p>太守劉焉親自迎接，賞勞三軍。又流星飛報，靑州太守龔景有牒文告急，言黄巾賊圍城將陷，乞賜救援。劉焉與玄德共議。玄德曰︰﹃愿徃救之。﹄劉焉令鄒靖將兵五千，隨玄德去救。</p>
<p>玄德、關、張上馬，投靑州来。遙望見賊人皆披彂，以黄絹抹額，畫以八卦文爲號。賊衆見救軍，分兵混戰。玄德兵寡不勝，退三十里下寨。玄德與關、張曰︰﹃賊衆我寡，必出奇兵，然後取勝。﹄乃分關某引一千軍伏山左，張飛引一千軍伏山右，鳴金爲號，齊出爲應。</p>
<p>次日，玄德、鄒靖引軍操鼓而進。賊衆大喊，如潮湧到，玄德便退。賊衆乘勢追趕過山嶺，玄德軍一齊鳴金，左關某，右張飛，兩軍齊出。玄德軍囬，三路掩殺，賊大敗，直趕至靑州城下。太守龔景亦率民兵出城助戰。賊勢大潰，剿戮極多，餘黨敗走，遂解靑州之圍。</p>
<p>太守犒賞諸軍。鄒靖欲囬，玄德曰︰﹃近聽知中郎將盧植與賊首張角戰扵廣宗〖釋義〗<span class="note">廣宗一統志云東漢之邑即
今北直隸順德府廣宗縣也</span>，備昔與公孫瓚師事盧植，欲徃就之，同力破賊。﹄鄒靖曰︰﹃糧食可以應付，軍馬不敢妄動。﹄因此玄德自引本部五百人，投廣宗来。鄒靖引軍自囬。</p>
<p>玄德與關、張来到盧植寨前，屯住人馬。報覆良久，植喚三人入帳。施禮罷，植問玄德行藏，玄德説了。盧植大喜，賞勞了畢，着在帳前聽調。時張角賊衆十五萬，屯廣宗。盧植兵五萬餘衆，雖連勝幾陣，未見次苐。植喚玄德曰︰﹃我見今圍賊在此，賊弟張梁、張寶在穎川，與皇甫嵩、朱雋等厮殺。汝可引本部軍馬，更助汝一千官軍，就去打聽消息，約會剿捕。﹄</p>
<p>玄德領了文書，與關、張星夜投穎川来。其時皇甫嵩、朱雋領官軍與賊大戰，賊戰不利，乃退入長社〖釋義〗<span class="note">長社縣名故址在河南開封府城
西南二百二十五裏即今許州也</span>，依草結營。嵩四面圍定。嵩與雋曰︰﹃賊在此依草結營，除非用火攻可勝。﹄雋曰︰﹃候大風起，可施此計。目今令軍士每人束草一把。﹄其夜大風驟起，嵩先令精銳軍士，暗地先出。是夜二更，內外一齊縱火，嵩、雋各引兵譟皷出奔賊寨，火焰張天。賊衆驚慌，馬不及鞍，人不及甲，四散走奔。</p>
<p>殺到天明，張梁、張寶引敗殘軍士，奪路而走，見一彪人馬，盡行打紅旗，當頭来到，截住去路。爲首閃出一箇好英雄，身長七尺，細眼長髯。膽量過人，機謀出衆，咲齊桓、晉文無匡扶之才，論趙髙、王莽〖釋義〗<span class="note">齊小白號桓公周僖王時稱霸晉重耳號文公周襄王時稱霸趙髙秦
宦弑胡亥于望夷宮中王莽漢外戚篡孺子嬰之位𠏝立國號新室
</span>少縱橫之策。用兵彷彿孫、吳〖釋義〗<span class="note">孫臏齊之名将
吴起魏之名将</span>，胷內熟諳韜略。官拜騎都尉，沛國譙郡人也〖釋義〗<span class="note">沛國譙郡今属
徐州沛縣地方</span>，姓曹，名操，字孟德，乃漢相曹参二十四代孫。操曾祖曹節，字元偉，仁慈寬厚。有隣人失去一猪，與節家豬相類，登門認之，節不與爭，使驅之去。後二日，失去之猪自歸，主人大慙，送還節，再拜伏罪。節咲而納之。其人寬厚如此。節生四子，苐四子名騰，字季興，桓帝朝爲中常侍，後封費𠅘候。養子曹嵩，原是夏侯氏子，過房與曹騰爲子，因此姓曹。嵩爲人忠厚純雅，官拜司隸校尉，靈帝拜為大司農，遷大鴻臚。嵩生操，小字阿瞞，一名吉利。操年幼時，好飛鷹走犬，喜歌舞吹彈。少機警，有權𢿙〖釋義〗<span class="note">机警謂有机關而警
省權𢿙謂權謀術数</span>，遊蕩無度。叔父怪之，言扵曹嵩，嵩每鞭撻操。操忽心生一計︰一日見叔父来，詐倒扵地，敗面喎口。叔父慌問之，操曰︰﹃卒中風耳。﹄叔父歸告扵嵩。操潜地歸家，嵩驚而問曰︰﹃汝中風已瘥乎？﹄操曰︰﹃自来無此疾病，但失愛扵叔父，故見罔耳。﹄嵩乃信其言。後叔父但言操過失，嵩并不聽，因此操得恣意放蕩，不務行業。時人未之奇也，惟有橋玄。一見曹操，指而言曰︰﹃天下將亂，非命世之才不能濟也。能安之者，其在君乎？﹄南陽何顒見操，言漢室將亡，安天下者，必是此人也。汝南許劭有髙名，操徃見之，問曰︰﹃我何如人耶？﹄劭不荅。又問，劭曰︰﹃子治世之能臣，亂世之奸雄也。﹄操喜而謝之。【補遺】<span class="note">橋玄嘗曰君未有名可交許子將子將者訓之從子劭也好議論多所賞識與從兄靖俱有髙名好覈論鄉黨人物每月輒更品題故
汝南俗有月旦評焉曹操徃造劭而問之曰我何如人劭鄙其爲人不荅曹又問之劭曰子治世之能臣亂世之奸雄操大喜而去</span>年二十，舉孝廉爲郎，除洛陽北都尉。初到任，縣四門各設五色棒十餘條，有𢒿禁者，不避豪傑，皆棒責之。靈帝所喜小黄門蹇碩的叔父，提刀夜行，曹巡夜拏住，就棒責之。由是內外莫敢犯者，威名頗震寰宇。後爲頓丘令。因黄巾起，拜爲騎都尉，引馬步軍五千，前来潁川助戰。正值張梁、張寶敗走，曹操攔住，大殺一陣，斬首萬餘級，奪到旗幡金鼓馬匹極多。梁、寶死戰得脱。操来見皇甫嵩、朱雋。賞勞了畢，便教曹操引兵追襲。操欣然去了。</p>
<p>卻説玄德引關、張来潁川，聽得喊殺之聲，望見火光照得夜明，急引兵来時，賊已敗散。玄德持書見皇甫嵩、朱雋，言盧植事。嵩曰︰﹃張梁、張寶勢力窮乏，必投廣宗去依張角。汝可即便星夜徃助，勿得遲慢。﹄玄德拜辤，引兵複囬。</p>
<p>扵路正逢一軍，約三百餘人，護送一輛檻車，視之，乃盧植也。玄德大驚，滾鞍下馬，問其緣故。植曰︰﹃我圍張角，將次可勝，被角用妖術，因此未能全勝。今上差小黄門左豐前来體探，問我要賄賂。我荅曰︰﹃軍中缺錢，安有奉承天使！﹄左豐挾恨，囬奏上曰︰﹁廣宗之賊，極容易破。盧植髙壘不戰，惰慢軍心，以待天自誅戮。﹂因此怪怒，譴中郎將董卓替了，取我囬京師問罪去也。﹄張飛聽罷大怒，要斬護送軍人，以救盧植。玄德急止曰︰﹃朝廷自有公論，汝豈可躁<span class="note">音
皂</span>暴！﹄關公亦當住。軍士簇擁盧植去了。</p>
<p>關公曰︰﹃盧中郎已自罷了軍權，别人引軍，我等去無所依，不如且囬涿郡。﹄玄德曰︰﹃然。﹄遂引軍徃北而行。行無二日，忽聞山後喊聲大震，殺氣遮天。玄德引關、張縱馬上髙岡望之，見漢軍大敗，後面漫山塞野，黄巾盖地而来，旗旛大書﹃天公將軍﹄。玄德曰︰﹃此必是張角也，可速戰之。﹄三人飛馬引軍，噪皷而出。張角正殺敗董卓，乘勢趕来，忽見山背後一彪人馬飛出，當先玄德，左有關公，右有張飛衝殺，角軍大亂，赶追五十餘里，救了董卓囬寨。</p>
<p>三人来見董卓，卓問︰﹃見居何職？﹄玄德對曰︰﹃白身。﹄卓甚輕之，不與賞賜。玄德出，張飛大怒曰︰﹃我等親赴血戰，救了這廝，到覷人如無物，吾不殺之，難解忿氣！﹄提刀入帳来殺董卓。試看董卓性命如何？</p>
</div>
</BODY>
</HTML>