<HTML>
<HEAD>
	<title>三國志通俗演義卷之一 006 呂布刺殺丁建陽</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>呂布刺殺丁建陽</h3></div>
<div class="text">
<p>董卓視之，此人官拜荊州刺史，姓丁，名原，字建陽。因何進降詔，遂引軍至洛陽。當日倚恃兵權，敢出抗拒。董卓大怒，叱之曰︰﹃朝廷大臣尚不敢言，汝何等之人，輒敢多言耶！﹄遂掣佩𠝏在手，欲斬之。時李儒見丁原背後一人，身長一丈，腰大十圍。弓馬閑熟，眉目清秀。五原郡九原人也〖釋義〗<span class="note">九原地名按一统志今属
山西太原忻州是也</span>，姓呂，名布，字奉先，官拜執金吾。自幼隨從丁原，拜為義父。當日，布執方天畫戟，立扵丁原之后。李儒會意，急向前曰︰﹃今日飲宴之𠁅，不可以談国政，来日向都堂公論未遲。﹄衆人皆劝丁原上馬。呂布手執畫戟，目視董卓而出。衆官奉送丁原上馬而去。</p>
<p>董卓與百官曰︰﹃吾𠩄見者，合公道否？﹄盧植立于筵上曰︰﹃明公𠩄見差矣。昔商之太甲不明，伊尹放之于桐宮；昌邑王登位，方立二十七日，造罪三千餘條，霍光告太庙而廢之。今上皇帝年紀雖幼，聰明仁智，並無分毫过失。汝乃外郡刺史，素不曾叅預国政，又無伊尹、霍光之大才，何敢強主廃立之事？聖人有云︰﹁有伊尹之志則可，無伊尹之志則篡也。﹂汝莫不待篡漢天下耶？﹄董卓大怒，拔劔嚮前欲殺植。侍中蔡邕〖補遺〗<span class="note">是时蔡邕避乱在江海間有二十年李儒聞其賢薦扵董卓曰伯皆非常人也若主公用之大事可就卓使人徵之邕
托疾不起卓怒曰我去滅人九族犯者不恕人报邕邕急往卓拜邕為祭酒甚相敬重三日之間周歷三臺迁為侍中</span>、議郎彭伯諫曰︰﹃盧尚書海內大儒，人之望也。今先害之，天下震怖。﹄卓乃止，但免植官。遂逃難而隱上谷。司徒王允出曰︰﹃廃立之事，不可酒後商議，别日再聼約束。﹄扵是百官皆散。董卓按劔立于園門，意欲傷害百官。忽一人躍馬持戟，扵園門外徃来，卓問李儒︰﹃此何人也？﹄儒曰︰﹃此丁原義兒呂布，極勇不可當也。﹄卓乃潜入園囬避，百官因此得脱囬家。</p>
<p>次日，人報董卓︰﹃丁原引軍，城外搦<span class="note">音
色</span>戰。﹄卓怒，引軍馬出。兩陣對圓，卓見對陣呂布出馬，頂束髮金冠，披百花戰袍，擐唐猊<span class="note">音
猊$</span>凯甲，繋獅蛮寶帶，騎一疋衝陣劣馬，持方天畫戟，徃来馳驟，貌若天神。卓心中驚駭。丁建陽扵陣中縱馬直出，亦指卓而罵曰︰﹃漢天下不𠦡，閹官弄權，以𦤺萬民受扵塗炭。尔乃涼州刺史，扵國無寸箭之功，焉敢亂言廃立，侮慢朝廷？實欲反耶！﹄董卓無言可荅。呂布飛馬挺戟殺过来。董卓先去了。建陽率軍馬一掩，卓兵大敗，走三十餘里。</p>
<p>卓收軍下寨，聚衆商議。卓曰︰﹃吾觀呂布，非常人也。吾若得此人，何慮天下哉！﹄帳前一人出曰︰﹃主公勿憂。某與呂布同鄉，足知其人勇而無謀，見利忘義。憑三寸不爛之舌，說〖釋義〗<span class="note">說音税以巧言誘人也
猶蘇秦游説六国之説</span>呂布拱手来降主公，可乎？﹄卓大喜，觀其人，乃虎賁<span class="note">音
奔</span>中郎將李肅。卓曰︰﹃汝去說呂布，以何而進？﹄肅曰︰﹃某聞主公有名馬一匹，號曰﹁赤兔﹂，日行千里。須得此馬，更用金珠，以利結其心，呂布必反丁原，来投主公也。﹄卓問李儒曰︰﹃此言可乎？﹄儒曰︰﹃主公欲取天下，何惜一馬！﹄卓欣然與之，更與金一千兩、明珠数顆、玉帶一條。</p>
<p>李肅騎了赤兔馬，帶從馬二疋、三箇人，投呂布寨来。伏路軍人圍住，肅曰︰﹃可報與呂將軍知道，故人来見。﹄軍士報入帳中来。肅與布曰︰﹃賢弟别来無恙？﹄布半晌，思想不起，問曰︰﹃足下果何人耶？﹄李肅曰︰﹃鄉中故人，何故失忘？某乃李肅是也。﹄布下拜曰︰﹃鄉兄，久不相見，見<span class="note">音
现</span>居何𠁅？﹄肅曰︰﹃仕扵漢朝，見任虎賁中郎將之職。聞賢弟匡扶社稷，不勝<span class="note">音
升</span>之喜。有良馬一匹，日行千里，渡水登山，若履平地，名曰﹁赤兔﹂。李肅不敢乘坐，特来獻扵賢弟，以助虎威。﹄布聼罷，便牽過来，果然那馬渾身上下，火炭般赤，無半根雜毛；從頭至尾長一丈，從蹄至項鬃髙八尺；嘶喊咆<span class="note">音
$</span>哮<span class="note">音
肴</span>，有騰空入海之狀。呂布見了大喜。史官有四句詩，單道赤兔馬。詩曰︰
<div class="poem">奔騰千里蕩塵埃，渡水爬山紫霧開。</br>
掣斷絲韁搖玉轡，火龍飛下九天来。</div></p>
<p>布謝肅曰︰﹃兄與此龍駒，布將何報之？﹄肅曰︰﹃某為義氣而来，豈望報乎！﹄布置酒相待。酒酣，肅曰︰﹃肅與賢弟少得相見，令尊多曾會来。此馬亦不可說。﹄布曰︰﹃兄醉矣。﹄肅曰︰﹃何以知之？﹄布曰︰﹃先父棄世多年，安得與兄相會？﹄肅大笑曰︰﹃非也。某說今日丁刺史。﹄布惶恐而言曰︰﹃在丁建陽𠁅亦出扵無奈。﹄肅曰︰﹃賢弟有擎天架海之才，而四海孰不懼怕？功名富貴，如探囊中取物耳，何言無奈而在人之下乎？﹄布曰︰﹃布欲大展其能，恨不逢主。﹄肅咲曰︰﹃﹁良禽相木而棲，賢臣擇主而佐。﹂青春不再，悔之晚矣。﹄布曰︰﹃兄在朝廷，覌何人為世之英雄？﹄肅曰︰﹃某遍覌大臣，皆不如董卓。董卓為人，禮賢敬士，寬仁厚德，賞罰分明，終成大事。﹄布曰︰﹃某欲徔之，恨無門路。﹄肅取金珠玉帶列扵布前。布驚曰︰﹃何為有此？﹄肅令叱退左右，告布曰︰﹃此是董刺使久慕賢弟之德，特令某送礼禮物以獻。赤兔馬亦董公𠩄賜也。﹄布曰︰﹃董刺史如此見愛，某將何礼報之？﹄肅曰︰﹃如某之不才，尚為虎賁中郎將；公若到彼，貴不可言。﹄布曰︰﹃恨無功可徃報之爾。﹄肅曰︰﹃功在翻手之間，弟不肯為耳。﹄布沉吟久，曰︰﹃兄長少待，容吾到軍中殺了丁原，引軍歸董刺史，若何？﹄肅曰︰﹃但恐賢弟不能為耳。﹄布提刀便起，逕到中軍。</p>
<p>丁原秉燭覌書，當見提刀而至，丁原曰︰﹃吾兒来，有何事故？﹄布曰︰﹃吾乃當世之大丈夫也，安肯為汝子乎！﹄丁原曰︰﹃奉先何故心變？﹄布向前，一刀砍下丁原首級，大呼左右︰﹃丁原不仁，吾已殺之。肯從吾者向前，不徔者自去！﹄軍士散其大半。</p>
<p>布提首級見肅。肅又曰︰﹃某當先去報主公，来接將軍。﹄布一面收軍；肅報董卓。卓置酒去迎吕布，吕布獻了丁原首級。卓下馬，攜手入帳中。卓先下拜，曰︰﹃卓今得將軍，旱苗而得甘雨也。﹄布納卓坐而拜之，曰︰﹃布今棄暗投明，願以父事之。﹄卓大喜，重賞李肅。是日，以金甲錦袍賜布，暢飲而散。董卓又得呂布帶来軍馬，其勢越大，乃自領前將軍事，封弟董旻為左將軍、鄠<span class="note">音
户</span>侯，封呂布為騎都尉、中郎將、都𠅘侯。</p>
<p>李儒勸卓早定廢立之計。卓次日扵省中設宴，會集公卿，令呂布將甲士千餘，侍衛左右。是日，太傅袁隗與百官皆到。酒行數巡，卓按劔曰﹃大者天地，次者君臣，所以為治。今上皇帝闇<span class="note">同
暗</span>弱，不可以奉宗廟、為天子。吾依伊尹、霍光故事，廢帝為弘農王，立陳留王為君。汝大臣意下如何？﹄羣臣惶怖，莫敢對。坐上一人應聲而出曰︰﹃太甲不明，伊尹放之；昌邑有罪，霍光廢之。今上富扵春秋，有何不善？汝欲廢嫡立庶，欲為反耶？﹄衆視之，乃中軍校尉袁紹也。卓大怒，叱之曰︰﹃竪子！天下事在我！我今為之，誰敢不從！汝視我之劔不利也？﹄袁紹亦拔劔出，曰︰﹃汝劔雖利，吾劔豈不利也！﹄兩箇在筵上敵對。性命如何，且聼下囬分觧。</p>
</div>
</BODY>
</HTML>