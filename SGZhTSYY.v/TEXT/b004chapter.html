<HTML>
<HEAD>
	<title>三國志通俗演義卷之一 004 何進謀殺十常侍</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>何進謀殺十常侍</h3></div>
<div class="text">
<p>宮門外欄住的乃是司徒陳耽，迳入宮中，来諫天子曰︰﹃劉諫議得何罪而賜誅戮？﹄帝曰︰﹃毁謗近臣，冒瀆朕躬。﹄耽曰︰﹃天下人民，欲食十常侍之肉，陛下敬如父母，豈有此理？且十常侍身無寸功，皆封列侯；況封諝等結連黄巾，欲為內亂，陛下今不自省，漢社稷立見崩摧矣！﹄帝曰︰﹃封諝作亂，其事不明。十常侍中，豈無一二忠臣？﹄陳耽以頭撞階而諫。帝怒，命牽出，與劉陶皆下獄中。是夜，俱謀殺之。趙忠差人以孫堅為長沙太守，討區星。不五十日報捷，江夏平復。奏封孫堅為烏程侯；封劉焉益州牧，就討四川寇賊；封劉虞為幽州牧，領兵漁陽，征張舉、張純。劉焉到川，狂寇皆降。焉開倉賑濟百姓，民感其恩。劉虞興兵討張舉，代州劉恢書薦玄德見虞。虞大喜，令玄德為都尉，丘毅為先鋒，直抵賊巢，與賊大戰數日，挫動銳氣。張純專一凶暴，鞭撻士卒，因此帳下數十人商議，一齊心變，刺殺張純，將頭納獻，引衆来降。張舉見勢敗，亦自縊死。漁陽𥁞平。</p>
<p>劉虞表来奏劉備大功，朝廷赦免鞭督郵之罪，除下宻丞，後遷髙唐尉。公孫瓚表陳玄德前功，封為别部司馬，守平原縣令。玄德在平原，頗有錢粮軍馬，重整舊日氣象。劉虞平寇有功，官封太尉。中平六年夏四月，靈帝病篤，召大將軍何進商議後事。弟何苗，官帶執金吾。何進起身屠家，因妹入宮為貴人。光和三年，為上生太子辯，故立為皇后。進為國舅，得權重任。王美人生太子協，何后酖〖釋義〗<span class="note">酖音鄭置毒于酒
中人飲之即死</span>殺王美人，協得董后恩養。太子辯時年九歲。靈帝偏愛太子協，欲立之。十常侍知天子意，黄門蹇碩乃暗奏曰︰﹃若欲立協，必先誅何進，以絕後患。﹄帝從之，宣進託以後事。進到宮門，司馬潘隱與進曰︰﹃不可入宮。蹇碩欲謀殺汝！﹄</p>
<p>進大驚，急歸私宅，召諸大臣，欲𥁞誅宦官。坐上一人挺身出曰︰﹃宦官之勢，起自冲、質〖釋義〗<span class="note">冲帝名炳
質帝名𦅦</span>之時，朝廷滋蔓極廣，安能𥁞誅？倘機不密，必有絕族之禍。請仔細詳之。﹄進視之，乃典軍校尉曹操。進叱之曰︰﹃汝小輩，安知朝廷之大事！﹄正躊躇間，潘隱至，報帝崩扵嘉德殿。時年三十四歲。﹃目今蹇碩與十常侍商議，宻不發䘮，矯詔宣何進入宮，欲絕後患，冊立太子協為帝。﹄說未了，使命至，宣進速入，以定後事。操曰︰﹃今日之計，先宜大正君位，然後圗賊。﹄進曰︰﹃誰敢與吾正君討賊？﹄言未𥁞，一人挺身便出，曰︰﹃願借精兵五千，斬關入內，冊立新君，𥁞誅閹宦，掃清朝廷，以安天下，吾之愿也。﹄視之，此人身長貌偉，行步有威，英雄盖世，武勇超羣。能折節下士，士多歸之。四世居三公位，門多故吏。汝南汝陽人也〖釋義〗<span class="note">汝陽郡名今河
南汝陽縣是也</span>，漢司徒袁安之孫，袁逢之子。名紹，字本初，見為司隸校尉。</p>
<p>何進大喜，遂㸃御林軍五千。紹披掛領入內。何進引何顒、荀攸、鄭泰等大臣三十餘員，相繼而入，就靈帝柩前，扶立太子辯即皇帝位。百官呼譟已畢，袁紹入宮收蹇碩。碩親領兵，從宮出来禦紹。紹提劔直砍蹇碩，碩慌走。紹趕入御園，花陰下轉過中常侍郭勝，一刀把蹇碩砍翻，割頭而去。碩𠩄領禁軍，𥁞皆降順。</p>
<p>紹與何進曰︰﹃中官結黨，可𥁞誅之！﹄張讓等知事急，慌入告何后曰︰﹃始初設謀陷害大將軍者，皆是蹇碩一人，並不干臣等事。今大將軍信紹之言，𥁞欲誅臣等，乞娘娘憐憫！﹄言罷痛哭。何太后曰︰﹃卿等勿憂，我當保之。﹄傳㫖宣何進入，太后宻謂曰︰﹃我與汝出身寒微，非張讓等，安能享此富貴？今蹇碩不仁，既已伏誅，汝何聼他人之言，欲𥁞誅宦官？枉惹萬代之咲。此事切不可行。﹄何進聼太后之言，而出與衆官曰﹃蹇碩設謀害吾，可族滅其家。其餘者，勿得妄加殘害。﹄袁紹曰︰﹃今日若不斬草除根，終久必為䘮身之本！﹄進叱之曰︰﹃吾意已決，汝等多言者斬！﹄衆官皆退。次日，太后命何進参録尚書事，其餘皆封官職。董太后宣張讓等入宮商議。后曰︰﹃何進之妹，始初我抬舉他来。今日他孩兒即了帝位，內外臣僚皆是他心腹人，威權太重，我將如何？﹄讓奏曰︰﹃娘娘可臨朝，垂簾聼政。封太子協為王。加國舅董重大官，掌握軍權。重用臣等，各預軍國大事，漸可圖何進矣。﹄董太后大喜。次日設朝，董太后垂簾聼政，封太子協為陳留王，董重驃騎將軍，張讓等共預朝政。將及月餘，董太后奪權柄，朝廷事並聼區𠁅。</p>
<p>何太后見董太后專政，扵宮中設一宴，請董太后赴席。酒至半酣，何太后起身，捧盃再拜，而勧董太后曰︰﹃我等皆婦人也，参預朝政，非其所宜。昔呂后因握重權，宗族三千餘口皆被誅戮。今後我等宜深居九重，朝廷大事，任大老元臣自行商議，此國家之𦍒也。願垂聼焉。﹄董后大怒曰︰﹃汝酖死王美人，荒媱妬色。今汝子為君，倚兄何進之勢，輒敢亂言！吾𠡠驃騎斷汝兄首，如反掌耳！﹄何后亦怒曰︰﹃吾以好言勸汝，何出言不遜耶？﹄董后曰︰﹃汝家屠沽小輩，有何見識！﹄兩宮互相罵詈。張讓等各勸歸宮。</p>
<p>何后連夜召進入宮，𥁞告其事。進出，召三公共議。来早設朝，廷臣奏︰﹃孝仁董太后交通州郡，辜較財利，不宜臨朝聼政，合遷扵河間安置，限日下出國門。﹄一面驅人發起董后；一面㸃三千禁軍圍繞驃騎將軍董重府宅，追索印綬。董重知事已危急，自刎於後堂。家人舉哀，軍士方散。張讓、段珪見董后一枝已廢，遂皆以金珠玩好，結構何進弟何苗並其母舞陽君，令早晚入何太后𠁅，善言遮蔽。因此十常侍又得近𠦡。</p>
<p>六月，何進暗使人酖殺董后扵河間驛庭，舉柩囬京，葬扵文陵。進托病不出。司隸校尉袁紹，入見進曰︰﹃張讓、段珪等流言扵外，言主公鴆〖釋義〗<span class="note">鴆毒鳥也黑身赤目食蝮蛇以
其毛歷飲食則殺人鴆音朕</span>殺董后，欲謀大事。乘此時不誅閹宦，後必為大禍。昔日竇武欲誅內寵，機謀不密，反受其殃。今主公兄弟部曲將吏，皆英俊名士，若𥁞力命，事在掌握。此天賛之時，不可失也。﹄進曰︰﹃且容商議。﹄左右宻報張讓，張讓等去告何苗，又送賄賂太多。苗入內，来奏何后云︰﹃大將軍輔佐新君，不行仁慈以安天下，專務殺伐以危社稷。今國無事，又欲害十常侍，此取亂之道也。﹄後納其言。少頃，何進入白后，欲誅中涓。何后曰︰﹃中官統領禁省，漢家故事也。先帝新棄天下，爾欲誅殺舊臣，非重宗廟也。﹄進雖外慕大名，內無決斷，不言而出。</p>
<p>袁紹迎進而問曰︰﹃大事若何？﹄進曰︰﹃太后不允，如之奈何？﹄紹曰︰﹃可召四方英雄之士，勒兵来京，𥁞誅閹竪。此時事極，不容太后不從。﹄進曰︰﹃此計大妙，免得我違太后之意。便差人召赴京師。﹄主薄陳琳趋步上階，連呌︰﹃不可！不可！﹄進曰︰﹃有何不可？﹄琳曰︰﹃俗說﹁自掩其目，去捕燕雀﹂，是自欺也。微物尚不可欺以得志，況國家大事，其可詐立乎？今將軍總皇威，掌兵要，龍驤虎步，髙下在心，若欲誅宦官，如鼔洪爐〖釋義〗<span class="note">鼓洪炉顏師古曰
扇惑其人謂之鼓</span>燎<span class="note">音
了</span>毛髮耳。但當速發雷霆，行權立斷，則天人順之。卻反外檄大臣，臨犯京闕，英雄聚會，各懷一心，所謂倒持干戈，授人以柄，功必不成，生大亂矣。﹄何進笑曰︰﹃此懦夫之見也！﹄傍邊一人鼓掌大咲曰︰﹃此事易如反掌，何必多議論也？﹄視之，乃曹操也。進曰︰﹃有何髙見？願請教諭﹄曹操道出甚話来？</p>
</div>
</BODY>
</HTML>