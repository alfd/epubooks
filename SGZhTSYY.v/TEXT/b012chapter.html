<HTML>
<HEAD>
	<title>三國志通俗演義卷之二 012 袁紹孫堅奪玉璽</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>零壹贰</h3></div>
<div class="title"><h3>袁紹孫堅奪玉璽</h3></div>
<p>徐荣趕上，正待要擒曹操，夏侯惇、夏侯淵引數十騎也到，大喝︰﹃徐荣勿傷吾主公！﹄徐荣便奔，夏侯惇挺鎗来迎。交馬數合，惇刺徐荣扵馬下，殺散餘兵。随後曹仁、李典、樂進各引軍尋到，見了曹操，憂喜交集，聚有五百餘人馬。操上馬，同囬河內，再聚軍馬。卓兵自往長安。</p>
<p>卻說衆諸侯分屯洛陽。孫堅救滅宫中餘火，兵屯城內。堅住帳房扵建章殿基上。堅令軍士掃除宫殿瓦礫，但有卓開掘陵寢，𥁞皆閉塞<span class="note">音
色</span>。扵太廟基上草創殿屋三間，請衆諸侯立漢代神位，宰太牢祀之。祭畢皆散。堅到寨中，是夜星月交光，暖風習習，按劔露坐扵建章殿階上，仰觀天文，見紫㣲垣中白氣漫漫。堅嘆曰︰﹃帝星不明，賊臣亂國，萬民塗炭，京城一空！﹄言訖，淚如雨下。𠊓有軍士指曰︰﹃殿南有五色毫光，起扵井中。﹄堅喚軍士㸃起火把，下井打捞，捞起一婦人屍首。雖然日久，其屍不爛，宮樣裝束，項下帶一錦囊，兩手圍定，綉龍紫袱。取開看時，內有朱紅小匣。扭開金鎖，見一玉璽，方圓四寸，上鎸五龍交鈕，𠊓缺一角，以黄金箱之，上有篆文八字，云﹃受命扵天，既壽永昌。﹄</p>
<p>堅得璽，乃問程普。普曰︰﹃此傳國璽也。此玉是昔日卞和扵荊山之下，見鳳凰棲扵石上，載而進之楚文王。觧之，果得玉璞。〖考證〗<span class="note">和氏得玉璞楚山中，奉献厲王。王使玉人相之，曰︰﹃石也。﹄以和為詐，而刖其左足。及武王即位，又獻之。武王使人相之，又曰︰﹃石也。﹄又以和為詐，而刖其右足。文王即位，和乃抱其玉而哭扵楚山下三日三夜，淚𥁞而繼以血。王聞之，使人問其故曰︰﹃天下刖者多矣，子奚哭之悲耶？﹄乃使玉人理其璞，而得玉焉，遂命曰﹃和氏之璧﹄也。</span>秦二十六年，令良工琢為璽，李斯篆八字扵其上，云﹁受命扵天，既壽永昌﹂，名曰﹁傳國璽﹂。二十八年，始皇狩至洞庭湖，風浪大作，舟船將覆。始皇急投玉璽扵水，風平浪靜。至三十六年，始皇巡狩至華陰，有人持璽遮道，與徔者曰︰﹁持此還祖龍。﹂言訖不見。此璽復歸扵秦。始皇崩，子嬰將玉璽獻扵漢髙祖。後至王莽篡逆，元祐皇太后將印打王尋、蘇獻，崩其一角，以金箱之。光武得此寶扵宜陽，傳位至今。近聞十常侍作亂，劫少帝出北邙，囬宮失此寶。今天授主公，必有登九五之分。此𠁅不可久留，宜速囬江東，别圗大事。﹄堅曰︰﹃吾足知此寶，正與汝合。来日推托有疾，辤衆囬軍。﹄商議已定，號令諸軍勿泄露，如違者斬。</p>
<p>數中一軍是袁紹鄉人，無由進身，連夜偷出營寨，来報袁紹。紹賞賜了，留之。次日，孫堅来辤袁紹，曰︰﹃堅抱小疾，欲歸長沙，特来别公。﹄紹笑曰︰﹃吾知汝疾，乃害傳國璽耳。﹄堅失色，曰︰﹃本初何故出此言？﹄紹曰︰﹃今舉大義，興兵討賊，為漢朝天下。玉璽乃漢朝之寶，既然穫得，當對衆留扵盟主之𠁅，待誅了董卓，復歸朝廷。汝何收匿之而欲歸，必思反耶？﹄堅曰︰﹃玉璽豈在吾𠁅！﹄紹曰︰﹃建章殿井中之物何在？﹄堅曰︰﹃吾本無之，汝来逼吾，將欲反耶？﹄紹曰︰﹃早將出，免自生禍。﹄堅指天為盟曰︰﹃吾若果得玉璽，不將與汝，令吾不得善終，死扵刀箭之下！﹄衆諸侯曰︰﹃文臺如此說誓，想必無寶。﹄紹喚軍士出，曰︰﹃打撈之時，有此人否？﹄堅怒，拔𠩄佩之劔，要斬軍士。紹曰︰﹃汝斬軍人，乃欺我也。﹄紹亦拔劔来殺孫堅。堅揮劔迎之。紹背後顏良、文醜皆拔劔而出。堅後程普、黄蓋、韓當亦掣刀在手。衆諸侯一齊攔住，曰︰﹃昔日登壇設盟歃血，共舉大義，豈可自相吞併乎？﹄勸開兩箇。堅隨即上馬，拔寨便起，離洛陽而去。紹怒曰︰﹃得寶而去，將欲自霸耶？﹄遂寫書一封，差心腹人連夜往荊州，送與荊州刺史劉表，教就路上截住而奪之。</p>
<p>比及發書起程，人報曹孟德追卓，戰扵滎陽，大敗而囬。紹遂令人迎接。紹會衆諸侯，置酒設宴，與曹操觧悶。操扵席上言曰︰﹃吾始興大義，為國除賊。諸侯既仗義而来，卻不聼吾計。欲使渤海引河內之衆，臨孟津<span class="note">先時渤海太守袁紹先
與王匡屯兵扵河內</span>；酸棗諸將<span class="note">劉岱張邈張超袁
遺鮑信曹操喬瑁</span>固守成皋，據厫倉，塞<span class="note">音
色</span>轘<span class="note">音
還</span>轅、太谷，制其險要；袁將軍率南陽之軍，住丹析，入武關，以震三輔。〖釋義〗<span class="note">孟津古地名周武王伐紂師渡孟津即此今河南府孟津縣也成皋今汜水縣也厫倉一統志云厫倉本山名秦初敖氏築倉於上因以名山今在開封府河陰縣轘轅關名在河南府登封縣西北轘轅嶺下太谷在河南府閿鄉縣西南二十五里丹析二縣名括地志云故丹城在鄧州內鄉縣西南百三十里析古邑名今內鄉縣是也武関一統志云武関秦之南関也在西安府啇縣東一百八十里本朝建有巡檢司在焉三輔京兆左馮翊右扶風名三輔京兆即今西安府也馮翊今之西安府同州也扶風今之鳳翔府是也俱属陕西</span>皆深溝髙壘，勿與戰，益為疑兵，示天下形勢，以順誅逆，可立定也。今持疑而不進，大失天下之望。竊為將軍恥之！﹄紹等無言可對。</p>
<p>既而宴散，操見紹等各懷異心，度料不能成事，自領軍投揚州去了。公孫瓚與玄德曰︰﹃袁紹無能為也，久必有變。吾等且歸。﹄遂拔寨北行。到平原，令玄德為平原相，自去守地養軍。兗州刺史守劉岱，問東郡太守喬瑁借糧。瑁推辤不與，岱連夜引軍突入瑁營，殺死橋瑁，𥁞降其兵。袁紹見衆人各自分散，就引兵拔寨離洛陽，去投関東。</p>
<p>卻說荊州刺史劉表，字景升，山陽髙平人也。年幼時，結交漢末名士，有七人為友，時號﹃江東八俊﹄。那七人，汝南陳翔字仲麟，同郡范滂字孟愽，魯國孔昱字世元，渤海范康字仲真，山陽檀敷字文友，同郡張儉字元莭，南陽岑晊<span class="note">音
質</span>字公孝。表身長八尺有餘，姿貌甚偉，乃漢室宗親劉勝之後，為荊州刺史。時有延平郡人蒯良、弟越，襄陽人蔡瑁一同扶助。當時收得袁紹書，說孫堅盜去漢朝傳國之寶，走囬江東，望截其路而奪之。表素與袁紹至好，隨即差蒯越、蔡瑁引兵一萬，来截孫堅。</p>
<p>堅軍馬已到，蒯越將陣擺開，當先出馬。孫堅引軍馬立在門旗下，問曰︰﹃蒯英度<span class="note">越表
字</span>，汝何故引兵截去路？﹄越云︰﹃汝既是漢朝臣宰，如何盜去傳國寶而歸？疾忙留下，好眼相看。﹄堅怒曰︰﹃汝乃何人，敢来問我！﹄言未畢，黄盖挺鎗便出。蔡瑁舞刀来迎。閗到數合，盖提鞭去打，瑁急閃，正中後心，護心鏡打缺一半。瑁撥囬馬走，孫堅乘勢殺過界口。</p>
<p>日已平西，山背後閃一彪生力軍人来到，為首一將出馬，乃是劉表也。孫堅就上馬施禮︰﹃景升何故信袁紹之書，相逼鄰友也？﹄表曰︰﹃汝匿傳國寶，將欲反漢耶？﹄堅曰︰﹃吾若有此物，死扵刀箭之下！﹄表曰︰﹃汝若要吾聼信，將隨軍行李，任吾搜之。﹄堅怒曰︰﹃汝有何能？敢小覷我！﹄拍馬衝進，劉表便退，堅趕將去。黄昏，左側兩山後伏兵齊起，背後蔡瑁、蒯越趕来，圍孫堅在垓心。畢竟性命如何？</p>
</BODY>
</HTML>