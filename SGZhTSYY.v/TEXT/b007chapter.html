<HTML>
<HEAD>
	<title>三國志通俗演義卷之一 007 廢漢君董卓弄權</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>廢漢君董卓弄權</h3></div>
<div class="text">
<p>卓欲殺紹，蔡邕止之曰︰﹃事未有定體，不可妄殺。﹄袁紹手提寶劔，長揖百官而出，懸節東門，上馬奔冀州而去。卓與太傅袁隗曰︰﹃汝姪無禮太甚，吾看汝面，不殺之。廢立之事，其意若何？﹄袁隗曰︰﹃太尉見者是。﹄卓曰︰﹃敢有阻大議者，以軍法從事。﹄大臣震動，皆云﹃一聼遵命。﹄宴罷，卓召侍中周毖〖釋義〗<span class="note">毖音秘東覌記曰周毖
豫州刺史周㥍之子
</span>、校尉伍瓊、議郎何顒<span class="note">音
容
</span>問曰︰﹃袁紹此去若何？﹄周毖曰︰﹃廢立大事，非人𠩄及。袁紹不達大體，恐懼故出奔，非有他志也。今購<span class="note">音
構
</span>之急，勢必為變。袁氏樹恩四世，門生故吏遍扵天下，若收豪傑以聚徒衆，英雄因之而起，山東非公之有也。不如赦之，拜為一郡守，則紹喜扵免罪，必無患矣。﹄蔡邕曰︰﹃某不使主公殺紹者，正為此也。紹好謀無斷，不足為慮耳。加之一郡守，以收民心。﹄卓大喜，即日差人拜為勃海太守〖釋義〗<span class="note">渤海郡名按一統志今
之河間府滄洲是也
</span>。</p>
<div class="quotedpassage">史官論曰︰袁紹志大智小，好謀無決，色厲膽薄，不能就朝堂誅董卓，反長揖而去，得一郡守而喜，謬之甚也！</div>
<p>董卓權重，羣臣見者皆慄然。九月朔，請帝陞嘉德殿，大會文武，不到者斬。是日，皆列于班次，卓掣劔在手曰︰﹃少帝闇弱，全無威儀，不可以掌天下、奉宗廟社稷。今有郊天策文，可宜當殿宣讀。﹄即命李儒讀策文曰︰
<div class="quotedpassage">孝靈皇帝不究髙宗眉壽之祚，早棄臣子。皇帝承紹，海內側望，而帝天資輕佻<span class="note">音
跳
</span>，威儀不恪，在䘮慢惰，哀如故焉；凶德既彰，淫穢発聞，損辱神器，忝污宗廟。皇太后教無母儀，統政荒乱。永樂太后暴崩，衆論惑焉。三綱之道，天地之紀，而乃有闕，罪之大者。陳留王協，聖德偉茂，規矩邈然，豐下兑上，有堯圗之表；居䘮哀戚，言不以邪，岐嶷之性，有成周之懿。休声美譽，天下𠩄聞，宜承鴻業，為萬世統，可承宗廟。廃皇帝為弘農王。皇太后還政。應天順人，以慰生靈之望。</div>
李儒讀策已畢，卓叱左右︰﹃扶少帝下殿，觧其玺綬，面北長跪，稱臣聼命。﹄少帝號哭，百官慘⺀然。卓呼太后去服候敕，太后哽咽，羣臣含悲。階下一大臣憤怒髙呌曰︰﹃賊臣董卓敢為欺天之謀，而廢賢明之主，不若與之同死！﹄揮手中象簡直擊。董卓大怒，喝武士簇下，乃是尚書丁菅。丁菅罵不絕口，卓命牽出斬之，至死神色不变。静轩诗曰︰</p>
<div class="quotedpassage">董賊潜懷廃立圗，漢家宗社委丘墟。</br>
滿朝臣宰皆囊括，唯有丁君是丈夫。</div>
<p>卓請陳留王登殿，羣臣皆呼萬歲。礼畢，卓令扶何太后并弘農王扵永安宮，隨侍又有唐妃及宫女二人，月給食糧，諸臣下毋得輒入，違者滅三族。可憐少帝四月登基，至扵九月被董卓廃之。卓𠩄立陳留王協，表字伯和，靈帝中<span class="note">音仲
内也
</span>子，即漢獻帝也，九歲即位。董卓為相囯，賛拜不名，入朝不趨，劔履上殿。封黄琬為太尉，楊彪為司徒，荀𤕤為司空，韓馥為冀州牧，張邈為陳留太守，張資為南陽太守。時年庚午歲，改元初平元年。</p>
<p>何太后與少帝、唐妃困于永安宮中，日夜憂歎，衣服飲食，尽皆缺少。少帝淚下不曾乾，偶見雙燕飛入庭中，帝遂吟詩一首。詩曰︰</br>
<div class="poem">嫩草緑凝烟，裊⺀雙飛燕。洛水一條青，陌上人呼羨。</br>
遠望碧雲深，是吾舊宫殿。何人仗忠義，寫我心中怨！</br></div></p>
<p>卓時常使宫女探聼動靜。是日穫得此詞，来呈扵卓。卓曰︰﹃刘辨休矣！怨望故作此詞，殺之有名矣。﹄喚李儒帶武士十人来殺少帝。帝與母何后正在樓上嗟嘆，宫女報李儒至。帝大駭。儒執酖酒與帝曰︰﹃春日融和，董太師特上壽酒。﹄少帝怒曰︰﹃何相逼如是也？﹄儒曰︰﹃壽酒無疑。﹄太后曰︰﹃既云壽酒，汝當先飲。﹄儒怒曰︰﹃汝母子特不飲耶？﹄呼左右持短刀白練扵前，曰︰﹃壽酒不飲，可飲此二般。﹄唐妃跪告儒曰︰﹃妾身代帝飲酒，愿相公可憐母子性命。﹄儒叱曰︰﹃量汝何等，可代王死？﹄儒㪯盃與何太后︰﹃你可先飲。﹄后捶胷大罵何進無礼之賊，搆引董卓入京，致有今日之禍。儒催逼帝，帝曰︰﹃容某與母作别。﹄大慟而作歌曰︰</br>
<div class="poem">天道易兮我何安？棄萬乘兮退守藩。</br>
為臣逼兮命不久，勢將去兮空淚潸<span class="note">音
山</span>！</br></div>
唐妃抱帝，亦作歌曰︰</br>
<div class="poem">皇天將崩兮后土頹，身為帝姬兮命不隨。</br>
生死異路兮從此畢，奈何煢<span class="note">音
羣</span>速兮心中悲！</br></div>
歌罷，相抱而哭。李儒喝曰︰﹃太尉立等囬報，汝等俄延，望誰救耶？﹄何太后大罵︰﹃國賊董卓，逼我子母，皇天豈祐汝耶！﹄手指李儒︰﹃汝等助紂作孽之徒，必當族滅！﹄李儒大怒，雙手扯住太后，直攛下樓。少帝楸住李儒衣服，唐妃向前攪做一團。儒喚武士絞死唐妃，以酖酒灌殺少帝。史官有詩曰︰</p>
<div class="poem">太后飛身墜玉樓，唐妃素練繫咽喉。</br>
君王服毒皆身䘮，漢室江山自此休！</div>
儒還報卓，卓命拖出城外埋之。自此每夜入宮，姦淫宮女，夜宿龍床，禁庭公主，𥁞皆淫之。常引一軍出城外，前行到陽城。時當二月，村民社賽，男女畢集，引軍圍住，𥁞皆殺之，掠其婦女財物，收萬千餘件，都裝在車上，懸頭千餘顆扵車下，連軫還都，先報董太尉殺賊，大勝而囬。各城門外焚燒其頭，以婦女財物𥁞散與宿帳軍士。</p>
<p>越騎校尉伍孚，字德瑜，見卓殘暴太甚，羣臣戰慄，莫敢言者，惟有伍孚扵朝服下披小鎧，藏短刀，候董卓入朝。孚迎到閤下，掣出短刀，直刺卓。卓氣力大，兩手驅住；呂布便入，揪倒伍孚。卓問曰︰﹃誰教汝反？﹄孚瞪目大呌︰﹃汝非吾君，吾非汝臣，何反之有？汝乱國篡位，罪惡盈天，今是吾死之日，故来誅奸賊耳！恨不車裂汝扵市朝，以謝天下！﹄董卓大怒，命呂布將出剖剮<span class="note">音
寡
</span>之。罵不絕口。後史官有詩曰︰</br>
<div class="poem">漢末忠臣說伍孚，冲天豪氣世間無。</br>
朝堂殺賊名猶在，萬古堪稱大丈夫！</div></br>
董卓自此出入，常帶披甲武士，前後圍繞。</p>
<p>袁紹在渤海，知卓弄權，乃差人賫密書来見王允。書曰︰</br>
<div class="quotedpassage">卓賊欺天廢主，人不忍言；入乱禁宮，神亦不祐。公反恣其跋扈〖釋義〗<span class="note">扈音户扈者以竹梁拘魚力大
者跳而出之猶言人之强梁也
</span>，如不聼聞，豈為報國效職之臣哉？紹今集兵練馬，欲圖掃清帝室，未敢輕舉。公想食祿扵漢朝，當乘間圖之。如有驅使，即當奉命。書不𥁞言，請宜照察。</div>
王允得書，尋思無計。</p>
<p>一日，扵侍班閤子內見漢朝舊臣俱集，王允請曰︰﹃今日老夫賤降，晚間少閑，欲屈衆大臣就捨下少酌，幸勿見阻。﹄衆官皆曰︰﹃必来添壽。﹄當晚，就后堂設宴，燈燭萤煌，公卿皆至。允視之，皆漢朝舊臣，心中暗喜。酒至半酣，王允舉盞，掩面大哭。衆官曰︰﹃司徒貴降，不可發悲。﹄允曰︰﹃老夫非賤降之日，要與衆官聚會，恐賊生疑，故推賤降。吾哭者，哭漢天下也。董賊勢若泰山，吾等朝夕難保。想漢髙皇提三尺劔，斬白蛇，起義兵，子孫相承四百餘年，誰想䘮于董卓之手。吾等捨死，無益扵國。﹄衆公卿𥁞皆掩面而哭。坐上一人抚掌大笑曰︰﹃滿朝大臣，夜哭到明，明哭到夜，焉能哭死董卓耶？﹄允視之，乃是驍騎校尉曹操也。允大怒，責之曰︰﹃汝祖宗食祿漢朝四百餘年，不思報本，反欲縱賊耶？汝去告變，吾等死亦漢家鬼也！﹄操曰︰﹃非笑别事，笑衆大臣無一計殺董卓耳。某雖不才，畧施小計，可断董卓頭，懸扵都門外，以謝天下。﹄王允聼罷，乃避席而問曰︰﹃孟德有何髙見，匡扶漢室？﹄試看曹操道出甚話来？</p>
</div>
</BODY>
</HTML>