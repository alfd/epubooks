<HTML>
<HEAD>
	<title>三國志通俗演義卷之二 011 董卓火燒長樂宮</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>零壹壹</h3></div>
<div class="title"><h3>董卓火燒長樂宮</h3></div>
<p>張飛拍馬赶到関下，関上矢石如雨，遂不得進而囬。八路諸侯同請玄德、関、張作賀功績，使人報袁紹寨中。紹聞知大喜，遂移檄孫堅，令進堅兵。堅連夜引程普、黄盖直到袁術寨中相見。堅以杖畫地曰︰﹃董卓我本無讐。今番奮不顧身，親冒矢石，来决死戰者，上為國家討賊，下為將軍家門之私。而將軍却聼讒言，不發糧草，致令堅敗績，將軍何安？﹄術惶恐無言，就令斬了進讒言之人，以謝孫堅。</p>
<p>正欲宴間，人報堅曰︰﹃関上有兩騎馬来寨中，要見將軍。﹄堅辤袁術，歸到本寨，喚来問時，乃董卓愛將李璀。堅曰︰﹃汝来何為？﹄璀曰︰﹃丞相𠩄敬者，惟將軍耳。今特使璀来結親︰丞相有女，欲配將軍之子。但有宗族子弟，連名保上，皆作郡守、刺史，庶幾不失人才。﹄堅大怒，叱曰︰﹃董卓逆天無道，蕩覆王室，吾欲𥁞夷九族，懸頭四海，以謝天下！如其不然，則吾死不瞑目，安肯與逆賊結親耶！吾不斬汝。汝當速去，早献関，饒你性命！倘若遲悮，粉骨碎身！﹄李璀抱頭鼠竄而出，囬見董卓，說孫堅如此無禮。卓怒，問李儒。儒曰︰﹃温侯新敗，兵無戰心。不若引兵廽洛陽，遷帝扵長安，以應謠兆。近日街市小童謠曰︰﹁西頭一箇漢，東頭一箇漢。鹿走入長安，方可無斯難。﹂此言正應丞相，旺在長安具福之地。﹁西頭一箇漢﹂，乃髙祖旺于西都長安，一十二帝。﹁東頭一箇漢﹂，乃應光武旺扵東都洛陽，今亦一十二帝。天運合囬，丞相遷囬長安，方可無急危矣。﹄卓大喜曰︰﹃非汝言之，吾實不悟。﹄引温侯呂布星夜囬洛陽，商議遷都。</p>
<p>聚文武於朝堂，卓曰︰﹃漢歷東都二百餘年，氣数已衰。吾觀旺氣入在長安，吾欲奉鑾駕西𦍒。汝等各宜促裝耳。﹄〖釋義〗<span class="note">促裝今之行
李收拾也
</span>司徒楊彪出言曰︰﹃関中殘破零落，今無故捐宗廟，棄皇陵，恐百姓驚動，必有鼎沸<span class="note">音
费</span>之亂。天下動之至易，安之甚难，望丞相鑒察。﹄卓怒曰︰﹃汝阻國家之大計耶？﹄太尉黄琬出曰︰﹃楊司徒之言是也。徃者王莽篡逆，更始赤眉之時〖考证〗<span class="note">王莽篡子婴位国人立淮陽王劉玄于
宛改元更始赤眉賊也黨類眉皆赤
</span>，焚燒長安，𥁞為瓦礫<span class="note">音
立</span>之地。更𠔥人民流移，百無一二。今棄宮室而就其荒地，非𠩄宜也。﹄卓曰︰﹃関東賊起，天下播亂。長安有崤<span class="note">音
爻</span>函<span class="note">音
咸</span>之險；更近隴右，木石磚瓦克日可辦，宮室官府不湏月餘。汝等再休亂言。﹄司徒荀𤕤諫曰︰﹃丞相若欲遷都，洛陽百姓皆危亡矣。﹄卓大怒曰︰﹃吾為天下計，豈惜小民哉？﹄𤕤曰︰﹃民為邦本，本固邦寕。若使遷都，民不聊生，自此天下危矣。﹄卓曰︰﹃亂道！即日罷楊彪、黄琬、荀𤕤官職，貶為庶民。﹄卓出上車，車前二人跪下，視之，乃尚書周毖、城門校尉伍瓊。卓問有何事，毖曰︰﹃今聞丞相欲遷都長安，故来諫耳。﹄卓大怒曰︰﹃我始聼你兩箇保用的人，今日皆反，是汝等一黨；若不斬絕，必生後患。﹄叱武士拏出都門斬首。百姓莫不垂淚。</p>
<p>卓下令遷都，来日便行。李儒曰︰﹃今錢糧缺少，洛陽富户極多，可收入官，但是袁紹等門下，殺其宗黨，而抄其家資，必得巨萬。﹄卓大喜，即差鐵騎五千，遍行捉拏洛陽富户，頭插旗，上寫﹃反臣逆黨﹄，数千家𥁞斬扵城外，取其金資，將妻小分俵衆軍而去。李璀、郭汜𥁞驅洛陽之民数百萬口，前赴長安。每百姓一隊，間軍一隊〖釋義〗<span class="note">謂以軍一隊雜在百
姓隊中防其走也
</span>，互相推拖，死扵溝壑中者不可勝數。及縱軍士淫人妻女，奪人糧食，飢餓自𥁞者死屍遍野。啼哭之聲，震動天地。如有行得遲者，背後二千軍催督。軍手執白刃，扵路殺人。</p>
<p>卓臨起，先教諸門放火，焚燒居民房屋。獻帝并皇族上車，卓令放火，燒宗廟宮府。南北兩宮火𤔵相接，長樂宮庭𥁞為焦土。又差呂布發掘先皇及后妃陵寢，取其金寶。軍士乘時掘官民墳冢，不留一墓。董卓裝載金珠緞疋好物數千餘車。</p>
<p>卓將趙岑獻了汜水関，孫堅驅兵先入。玄德、關、張殺入虎牢關，諸侯各引軍入。</p>
<p>先說孫堅飛奔洛陽，遙望火焰冲天，黑烟鋪地，二三百里並無雞犬人烟。堅先發兵救滅宮中火，衆諸侯各扵荒地上屯住軍馬。曹操来見袁紹曰︰﹃今董賊西去，正可乘勢追襲。本初按兵不動，何也？﹄紹曰︰﹃諸兵疲困，進則無益。﹄操曰︰﹃董賊焚燒宮室，遷刼天子，海內震動，不知所歸。此天亡之時也，一戰而天下定矣。諸公何疑而不進焉？﹄衆諸侯皆言不可輕動。操大怒而起，曰︰﹃竪子不足與謀！﹄遂自引兵萬餘，領夏侯淵、曹仁、曹洪、李典、樂進星夜進奔，来趕董卓。</p>
<p>卓正行間，滎<span class="note">音
興</span>陽太守徐榮引兵出接。叅拜已畢，李儒曰︰﹃丞相新棄洛陽，防有追赶者。可教徐荣伏軍馬於荥陽城外〖釋義〗<span class="note">荥陽古邑名今開
封府荥陽縣也
</span>山塢<span class="note">音
鄔</span>之𠊓，若有追兵，放將過来，待我這裡殺敗，截住掩殺。令後来者影也不敢望長安。﹄卓大喜，賞賜了徐榮，便教伏兵。卓令呂布引精兵遏後。正行之間，曹操一軍赶上。呂布大咲曰︰﹃不出李儒之𠩄料也！﹄將人擺開。曹操出馬，大呌︰﹃逆賊！遷天子，徙百姓！好生都留下！﹄呂布罵曰︰﹃背主懦夫，豈足為道！﹄夏侯惇挺鎗躍馬直出。呂布與惇戰不數合，李璀引一軍從側邉殺来，操急令夏侯淵迎敵。西邉又喊聲起，郭汜又引一軍殺到，操急令曹仁迎敵。三路軍馬，勢不可當。夏侯惇抵敵呂布不住，飛囬陣来。布引鉄騎掩殺，曹操軍大敗，囬望滎陽而走，殘軍各自逃生。卻纔聚集得三四千人，衆軍都到，呂布不趕，操軍就在荒山脚下造飯。</p>
<p>時約二更，月明如晝，軍士尚未得飯，山四圍喊聲，徐榮伏兵𥁞出。曹操急慌上馬，奔路而走。轉過山坡，正撞徐榮，轉身便走。榮搭上箭，射中操肩膊。操帶箭迯命，踅〖釋義〗<span class="note">踅音促
走也
</span>過草坡。兩箇步軍伏于草中，見操馬来，二鎗齊發，曹操翻身落馬，馬中二鎗先倒。二卒搶住曹操，揪下草坡。一騎馬到，月明中認得是曹操，兩刀砍死兩箇步軍，急下馬扶起操時，操箭傷痛，昏倒在地。那員將救醒曹操。曹操視之，乃曹洪也。操曰︰﹃吾死扵此矣，䝨弟可速去！﹄洪曰︰﹃主公上馬，洪愿步行。﹄操曰︰﹃賊兵趕上，汝卻怎生？﹄洪曰︰﹃天下可無洪，不可無主公。﹄操曰︰﹃吾若再生，汝之力也！﹄洪脱去衣甲，拖刀跟操馬走。約四更多，後面喊聲不絕，人馬趕来。操與洪正走，前面一條大河，後面追兵漸近。操曰︰﹃命已至此，不得復活！﹄洪曰︰﹃主公下馬，脱去袍鎧，洪抱主公渡水。﹄操掙過大河，爬得上岸，後軍已到，隔水放箭。操帶水而走。方始天曉，約走二十餘里，土崗下少歇，喊聲起𠁅，徐榮從上流渡河，一彪人馬趕来。曹操性命如何？</p>
</BODY>
</HTML>