<HTML>
<HEAD>
	<title>三國志通俗演義卷之一 008 曹孟德謀殺董卓</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>苐零零捌回</h3></div>
<div class="title"><h3>曹孟德謀殺董卓</h3></div>
<p>曹操曰︰﹃近日操進身以事董卓者，實有意以圗之。今卓甚愛，有事必共議之。聞司徒有七寶刀一口，愿借與操入相府可刺殺之，萬死無恨！﹄王允曰︰﹃孟德果有是心，漢天下幸甚！﹄操遂言誓扵允前。取七寶刀與操，其刀長尺餘，七寶嵌<span class="note">音
欠
</span>飾，極其鋒利。操帶之。良久，皆散。</p>
<p>操平明逕入相府，問︰﹃丞相出来否？﹄人指云︰﹃出在書院中坐久。﹄操逕入，見卓坐扵床上，側首布侍立。卓問曰︰﹃孟德来何晚？﹄操曰︰﹃馬羸，行遲。﹄卓曰︰﹃吾有西涼州進到良馬，吾兒呂布，可親去選一騎賜與孟德。﹄布趨步出。</p>
<p>操思曰︰﹃董卓合死！﹄意欲拔刀，懼卓有力，不敢下手。卓胖大，不耐久坐，遂倒身而卧，轉身背卻。操又思曰︰﹃此賊當休！﹄急掣寶刀在手。卓仰面看衣鏡中，見操挾刀靶，急囬身，問曰︰﹃孟德何為？﹄呂布已牽馬在閣外，操刀已出鞘，就倒轉刀靶，跪下曰︰﹃操有寶刀一口，獻上恩相。﹄卓接視之，果寶刀也，遞與呂布收了。操觧鞘與之。</p>
<p>卓引操看馬。操遂拜謝曰︰﹃愿試一騎。﹄卓就教與鞍轡。操牽馬出相府，加鞭望東門而去。布对卓曰︰﹃恰𦂯曹操有刺父之狀，及被喝破，故推献刀。﹄卓曰︰﹃吾亦甚疑。﹄</p>
<p>兩箇正未決，忽李儒至。卓以其事告之，儒曰︰﹃操無老小，必有下𠁅，差人急喚。如操無疑而便来，則是獻刀；如遲疑推托而不来，此必行刺，便可擒而問之。﹄卓然其說，差獄卒四五人往喚多時，回覆云︰﹃操不曾到下𠁅，乘着黄馬，飛出東門。門吏問之，操云丞相差他有緊急公事。縱馬而出。﹄李儒曰︰﹃操賊心虛，迯竄而去。﹄卓大怒曰︰﹃我如此重用，反欲害吾！﹄令遍行文書，描其模樣，畫影圗形，星夜捉拏此賊︰拏住者千金賞，封万户侯。儒曰︰﹃必有同設謀者，拏住曹操可知矣。﹄文書曉夜行。</p>
<p>曹操日行夜住，奔譙郡来。路經中牟縣过〖釋義〗<span class="note">中牟按一統志今河
南開封府中牟縣也
</span>，把関者見之，曰︰﹃朝廷捕穫曹操，此必是也！﹄當住問曰︰﹃汝何姓？那裏来？﹄操曰︰﹃我覆姓皇甫，從泗州来。﹄把関者曰︰﹃朝廷捕穫曹操，你的服色、模樣正對。﹄拖見縣令。操賴道︰﹃我是客人。﹄縣令曰︰﹃我在洛陽求官，認得曹操，捉来便知。﹄奪了馬，擁至庭下。縣令喝曰︰﹃我認得你，如何隱諱？且把来监下，来日起觧。万户侯我做，千金賞分與衆人。﹄把関人與了酒肉皆散。</p>
<p>至晚，縣令引親随人取出曹操，扵后院問之︰﹃我聞丞相待你甚厚，何故自取其禍？﹄操曰︰﹃燕雀安知鴻鵠之志〖釋義〗<span class="note">前汉陳勝傢貧傭力於人釋耕咙上取
書而讀众人笑曰燕雀安知鴻鵠之志
</span>哉！汝既拿住，便當觧去請賞，何必多問？﹄縣令曰︰﹃汝休小覷我。我亦有冲天之志，奈何未遇其主耳。﹄操曰︰﹃吾乃相國曹叅之後，祖宗四百年食漢祿矣，不思報本，與禽獸何異？吾屈身而事董賊者，實欲與國家除害耳。今事不成，此乃天意也！﹄縣令曰︰﹃孟德此行，將欲何往？﹄操曰︰﹃吾歸鄉中，発嬌詔四海，使天下諸侯共興兵誅董卓，吾之意也。奈何天不從之！﹄縣令聞之，乃親釋其縛，扶之上坐，酌酒再拜曰︰﹃公乃天下忠義之士也！吾棄官而徔之。﹄操問姓名，縣令曰︰﹃某姓陳，名宫，字公臺。老母妻子皆在東郡。宫愿與公更衣易馬，共謀大事。﹄是夜，收拾盤費，陳宫與曹操各背劔乘馬，投故鄉来。</p>
<p>三日至成皋〖釋義〗<span class="note">成皋地名按一統志今属河
南開封府郑州汜水縣也
</span>，天色向晚，曹以鞭指林深𠁅而言曰︰﹃此間有一人，姓呂，名伯奢，是吾父親拜義弟兄。就往問家中信息，覓一宿，若何？﹄宮曰︰﹃最好。﹄二人到庄門下馬，入見伯奢。下拜，奢曰︰﹃我聞朝廷遍行文書，捉你太緊，你父避陳留〖釋義〗<span class="note">陳留漢郡名今開
封府陳留縣也
</span>去了。賢姪如何到此？﹄操告以前事︰﹃今番不是陳縣令，已粉骨碎身矣。﹄伯奢拜陳宫曰︰﹃小姪若非使君，曹氏滅門矣。﹄言罷，與操曰︰﹃賢姪相陪使君，寬懷安坐。老夫家無好酒，容徃西村沽一樽以待使君。﹄言迄，上驢去了。</p>
<p>操坐久，聞庄後磨刀之聲。操與宮曰︰﹃吕伯奢非吾至親，此去可疑，當竊聼之。﹄二人潜步入草堂後，但聞人語曰︰﹃縛而殺之。﹄操曰︰﹃不先下手，必遭擒矣！﹄與宮拔劔直入，不問男女，皆殺之，殺死八口。搜至厨下，見縛一猪欲殺。净轩有诗断曰︰
<div class="poem">夜深喜識故人容，疋馬来還寄舊踪。</br>
一念誤將良善戮，方知曹操是奸雄。</div>
陳宮曰︰﹃孟德心多，誤殺好人！﹄操曰︰﹃可急上馬！﹄</p>
<p>二人行不到二里，見吕伯奢驢鞍前鞽懸酒二瓶，手策蹇驢而来。伯奢呌曰︰﹃賢姪何故便去？﹄操曰︰﹃被穫之人，不敢久住。﹄伯奢曰︰﹃吾已分付宰一猪相欵使君，何憎一宿？﹄操不顧，策馬便行。又不到数步，操拔劔復囬，呌伯奢曰︰﹃此来者何人？﹄伯奢囬頭看時，操將吕伯奢砍扵驢下。宮曰︰﹃恰纔誤耳，今何故也？﹄操曰︰﹃伯奢到家，見殺死妻子，安肯罷耶？吾等必遭禍矣。﹄宮曰︰﹃非也。知而故殺，大不義也！﹄操曰︰﹃寧使我負天下人，休教天下人負我！﹄陳宮默然。〖論曰〗<span class="note">后晋桓温說兩句言語教万代人罵道
虽不去流芳百世亦可以遺臭万年</span>曹操說出這兩句言語，教萬代人罵。</p>
<p>當夜，陳宮行数里，月明中敲開店門覓宿，先喂飽了馬匹。操先睡，陳宮尋思︰﹃我將謂曹操是好人，棄官跟將他来，原是狼心狗倖之徒。今日留之，必為後患。﹄拔劔来殺。曹操性命如何？</p>
</BODY>
</HTML>