<HTML>
<HEAD>
	<title>三國志通俗演義卷之一 001 祭天地桃園結義</title>
	<link rel="stylesheet" type="text/css" href="../Styles/stylesheet.css"/>
</HEAD>
<BODY>
<div class="volume"><h3>新刋校正古本大字音釋三國志通俗演義卷之一</h3></div>
<div class="authorship">
<p>𣈆&nbsp;&nbsp;平&nbsp;&nbsp;陽&nbsp;&nbsp;侯&nbsp;&nbsp;陳&nbsp;&nbsp;壽&nbsp;&nbsp;史&nbsp;&nbsp;傳</br>
後&nbsp;&nbsp;學&nbsp;&nbsp;羅&nbsp;&nbsp;本&nbsp;&nbsp;貫&nbsp;&nbsp;中&nbsp;&nbsp;編&nbsp;&nbsp;次</br>
明&nbsp;&nbsp;書&nbsp;&nbsp;林&nbsp;&nbsp;周&nbsp;&nbsp;曰&nbsp;&nbsp;校&nbsp;&nbsp;刋&nbsp;&nbsp;行</p>
</div>
<div class="title"><h3>祭天地桃園結義</h3></div>
<div class="text"><p>
後漢桓帝崩，靈帝即位，時年十二歲。朝廷有大將軍竇武、太傅陳蕃、司徒胡廣共相輔佐。至秋九月，中涓〖釋義〗<span class="note">中涓宮中掌
事之宦官也
</span>曹節、王甫弄權，竇武、陳蕃預謀誅之，機謀不宻，反被曹節、王甫所害，中涓自此得權。</p>
<p>建寧二年四月十五日，帝會羣臣扵温德殿中。方欲陞座，殿角狂風大作，見一條靑蛇，從梁上飛下來，約二十餘丈長，蟠扵𬃪上。靈帝驚倒，武士急慌救出；文武互相推擁，倒于丹墀者無数。须㬰不見。片時大雷大雨，降以氷雹，到半夜方住，東都城中壞却房屋数千餘間。建寧四年二月，洛陽地震〖釋義〗<span class="note">洛陽郡名今河南
府洛陽縣是也</span>，省垣皆倒，海水泛溢，登、萊、沂、密〖釋義〗<span class="note">登萊沂密四州名今山東登州
府萊州府沂州沂高縣是也</span>𥁞被大浪捲掃居民入海，遂改元熹平。自此邊境時有反者。熹平五年，改為光和，雌雞化雄；六月朔，黑氣十餘丈，飛入温德殿中；秋七月，有虹見<span class="note">音
现</span>扵玉堂，五原〖釋義〗<span class="note">五原郡名今故城在
陕西延安府神木縣</span>山岸，𥁞皆崩裂。種種不祥，非止一端。扵是靈帝憂懼，遂下詔，召光祿大夫楊賜等詣金商門，問以灾異之由及消復之術。賜對曰︰</br>
<div class="quotedpassage">臣聞《春秋》讖曰︰﹃天投蜺〖釋義〗<span class="note">蜺音宜即
蛇之類</span>，天下怨，海內亂。﹄加四百之期，亦復垂及。今妾媵閹〖釋義〗<span class="note">閹音奄宦官也古以宫刑
之人主守宫中之門者也</span>尹之徒，共專國朝，欺罔日月，又鴻都門下，招會羣小，造作賦稅，見寵扵時。更相薦說，旬月之間，並各拔擢；樂松𠁅常伯，任芝居納言，卻儉、梁鵠各受豐爵不次之寵，而令縉紳之徒委伏畎畮<span class="note">音𤱔
古文</span>，口誦堯、舜之言，身陷絕俗之行，棄捐溝壑，不見逮及。冠履倒易，陵谷代𠁅。幸賴皇天垂象譴告。《周書》曰︰﹃天子見怪則脩德，諸侯見怪則脩政，卿大夫見怪則脩職，士庶人見怪則脩身。﹄<span class="note">此逸
書也</span>。唯陛下斥遠佞巧之臣，速徵鶴鳴之士，斷絕尺一，抑止槃游。冀上天还威，衆变可弭。</div>
議郎蔡邕亦對，其略曰︰</br>
<div class="quotedpassage">臣伏思諸異，皆亡國之怪也。天扵大漢，慇懃不已，故屢出妖變，以當譴責，欲令人君感悟，改危即安。今蜺墜雞化，皆婦人干政之𠩄𦤺也。前者乳母趙嬈<span class="note">音
饒</span>，貴重天下；永樂門史霍玉，又為姦邪。察其趙、霍，將為國患。今張顥、偉璋<span class="note">姓偉
名璋</span>、趙玹、盖<span class="note">音合
姓也</span>升並叨時幸，宜念小人在位之咎。伏見郭禧、橋玄、劉寵皆忠實老成，宜為謀主。夫宰相大臣，君之四體，不宜聽納小吏，雕琢大臣也。且選舉請託，衆莫敢言，臣願陛下忍而絕之。左右近臣，亦宜從化。人自抑損，以塞<span class="note">音
色</span>咎戒，則天道虧滿，鬼神福謙矣。夫君臣不宻，上有漏言之戒，下有失身之禍。願寢臣表，無使𥁞忠之吏，受怨姦宄。謹奏。</div>
帝覽奏而歎息，因起更衣。</p>
<p>曹節在後竊視，悉宣告左右，事遂泄漏，邕等被罪。中涓吕強憐其才，奏請免罪。後張讓、趙忠、封諝、段珪、曹節、侯覽、蹇碩、程曠、夏輝、郭勝這十人執掌朝綱。自此天下桃李〖釋義〗<span class="note">桃李猶言天下
官员出身也</span>，皆出扵十常侍〖釋義〗<span class="note">常侍即宦官
今之太监也</span>門下。朝廷待十人如師父，由是出入宮闈，稍無忌憚，府第依宮院盖造不題。
</p>
<p>却說中平元年甲子歲，鉅鹿郡〖釋義〗<span class="note">鉅鹿郡名今属北直𨽾
顺德府鉅鹿縣是也</span>有一人，姓張，名角。有兩兄弟，一箇張梁，一箇張寶。角初是個不第秀才，因往山中采藥，遇一老人，碧眼童顏，手執藜杖，喚角至洞中，授書三卷，名《太平要術》呪符，以道為念︰﹃代天宣化，普救世人；若萌異心，必穫惡報。﹄角拜求姓名，老人曰︰﹃吾乃南華老仙。﹄遂化陣清風不見了。
</p>
<p>角得此書，曉夜攻習，能呼風喚雨，號為﹃太平道人﹄。中平元年正月內，疫毒流行，張角散施符水，稱﹃大賢良師﹄。請符救命者，無有不應︰令患者親詣座前，自說己過，角與懺悔，以𦤺福利。角有徒弟五百餘人，雲遊四方救病。次後徒衆極多，角立三十六方，分布大小。方者，乃將軍之稱也。大方萬餘人，小方六七千，各立渠帥〖釋義〗<span class="note">謹按綱目所载云渠帥夏書云
殲厥渠魁注云渠大魁帥也</span>，訛言︰﹃蒼天已死，黄天當立；歲在甲子，天下大吉。﹄令衆以白土寫﹃甲子﹄二字扵各家門上；及郡縣市鎮，宮觀寺院門上，亦書﹃甲子﹄二字。靑、幽、冀、荊、揚、徐、兗、豫〖釋義〗<span class="note">青今山東靑州府幽今北直隷地方冀今山西地荊今胡廣荆州揚今南
直隷揚州徐今南直隷徐州兖今山東兖州府也豫今河南汝寕地方</span>，其八州之人，家家侍奉大賢良師張角名字。角遣大方馬元義，暗賫金帛，結交十常侍封諝、徐奉以為內應。角與弟梁、寶商議云︰﹃至難得者，民心也。今民心已順，若不乘勢取天下，誠為萬代之可惜！﹄梁云︰﹃正合弟機。﹄一面造下黄旗，約會三月初五一齊舉事；譴弟子唐州，馳書報封諝。唐州逕赴省中告變。帝召大將軍何進調兵，先擒馬元義斬之，次收封諝等一干人下獄。
</p>
<p>張角聞知事發，星夜起兵。張角自稱﹃天公將軍﹄，弟寶稱﹃地公將軍﹄，弟梁稱﹃人公將軍﹄，召百姓云︰﹃今漢運数將終，大聖人出，汝等皆宜順天從正，以樂太平。﹄四方百姓，裹黄巾從張角反者四五十萬。逢州遇縣放火劫人，所在官吏望風逃竄。何進奏帝，火速分投降詔，令各処備禦，討賊立功；一面差中郎將盧植、皇甫嵩、朱雋〖釋義〗<span class="note">皇甫覄姓嵩名安
定朝那人雋音俊</span>各引精兵，分三路討之。
</p>
<p>且說張角一軍前𢒿幽、燕界分，校尉鄒靖來見幽州太守。太守姓劉，名焉，字均郎，江夏竟陵人也，漢魯恭王之後。劉焉問鄒靖云︰﹃黄巾生發，侵及境界，當如之何？﹄靖曰︰﹃既漢天子有明詔，令各䖏討賊，明公何不招軍以助國用？﹄焉然其說，隨即出㮄，各䖏張掛，招募<span class="note">音
暮</span>義兵，量才擢用。
</p>
<p>時㮄文到涿縣〖釋義〗<span class="note">涿音卓涿縣今
顺天府涿州也</span>張掛去，涿縣樓桑村〖釋義〗<span class="note">樓桑村地名在涿州西南一十
五里即漢昭烈故居東南隅</span>引出一箇英雄。那人平生不甚樂讀書，喜犬馬，愛音樂<span class="note">上音洛
下音岳</span>，美衣服，少言語。禮下扵人，喜怒不形扵色。好交遊天下豪傑，素有大志。生得身長七尺五寸，兩耳垂肩，雙手過膝，目能自顧其耳，面如冠<span class="note">去
聲</span>玉，唇若塗朱。中山靖王劉勝之後，漢景帝閣下玄孫，姓劉，名備，表字玄德。昔劉勝之子劉貞，漢武帝元狩六年封為涿縣陸城𠅘侯，坐酎金失侯〖釋義〗<span class="note">因坐酎金之罪而
失其𠅘侯之職</span>，因此這一枝在涿縣。玄德祖劉雄，父劉弘。因劉弘曾舉孝廉，亦在州郡為吏。備早䘮父，事母至孝。家寒，販履織席為業。舍東南角上有一桑樹，高五丈餘，遙望見童童〖釋義〗<span class="note">童童獨
立之貌</span>如小車盖，往來者皆言此樹非凡。相者李定云︰﹃此家必出貴人。﹄玄德年幼時，與鄉中小兒戲扵樹下，曰︰﹃我為天子，當乘此羽葆<span class="note">音
保</span>車蓋。﹄〖釋義〗<span class="note">朱晦菴題樓桑詩曰樓桑大樹翠繽紛鳳鳥鳴
時曾一聞合使本支垂百世詎知功業只三分</span>叔父責曰︰﹃汝勿妄言！滅吾門也！﹄年一十五歲，母使行學，與同宗劉德然、遼西公孫瓚為友。玄德叔父劉元起見玄德家貧，常資給之。元起妻云︰﹃各自一家，何能常耳。﹄元起曰︰﹃吾宗中有此兒，非常人也！﹄
</p>
<p>中平元年，涿郡招軍。時玄德年二十八歲，立扵㮄下，復嘆一聲而囬。隨後一人厲聲言曰︰﹃大丈夫不與國家出力，何故長嘆？﹄玄德囬顧，見其人身長八尺，豹頭環眼，燕頷虎鬚，聲若巨雷，勢如奔馬。玄德見此人形貌異常，遂與同入村中，問其姓名。其人曰︰﹃某姓張，名飛，字翼德。世居涿郡，頗有庄田，賣酒屠猪，專好結交天下状士。卻纔見公看㮄，何故長嘆？﹄玄德曰︰﹃我本漢室宗親，姓劉，名備，字玄德。今聞黄巾賊起，劫掠州縣，有心待掃蕩中原，匡扶社稷，恨力不能耳！﹄飛曰︰﹃正和吾機。吾有庄客數人，同舉大事，若何？﹄玄德甚喜。留飲酒間，見一大漢推一輛車子，到店門外歇下車子，入來飲酒，坐在桑木凳上，喚酒保︰﹃快釃酒來，我待趕入城去充軍，怕遲了！﹄玄德看其人，身長九尺五寸，髯長一尺八寸，面如重棗，唇若抹朱，丹鳳眼，卧蚕眉，相貌堂堂，威風凜凜。玄德就邀同坐，問及姓名。其人言曰︰﹃吾姓關，名羽，字長生，其後改為雲長，乃河東解良人也〖釋義〗<span class="note">河東今属山西平陽府解
良即平陽府蒲州是也</span>。因本䖏豪霸倚勢欺人，關某殺之，迯難<span class="note">去
声</span>江湖，五六年矣。今聞招募義士破黄巾賊，欲往應募。﹄玄德遂以己志告之。
</p>
<p>三人大喜，同到張飛庄上，共論天下之事。關、張年紀皆小如劉玄德，遂欲拜為兄。飛曰︰﹃我庄後一小桃園，開花茂盛。明日可宰白馬祭天，殺烏牛祭地，俺兄弟三人結生死之交，如何？﹄三人大喜。次日，扵桃園中列下金紙銀錢，宰殺烏牛白馬，列扵地上。三人焚香再拜，而說誓曰︰﹃念劉備、關羽、張飛，雖然異姓，結為兄弟，同心協力，救困扶危，上報國家，下安黎庶，不求同年同月同日生，只願同年同月同日死。皇天后土，以鑒此心。背義忘恩，天人共戮！﹄誓畢，共拜玄德為兄，關羽次之，張飛為弟。祭罷天地，同拜玄德老母。將祭福物聚鄉中英雄之人，得三百有餘，就桃園中痛飲一醉。
</p>
<p>來日收拾軍器，恨無匹馬可乘。正思慮間，人報有兩客人，引十數伴當，趕一羣馬，投庄上來。玄德曰︰﹃此天祐我等，當成大事。﹄三人出庄迎接。為頭兩箇商人，乃中山大商︰一箇是張世平，一箇是蘇雙，逓年往北販馬，正值寇發，歸鄉囬來。玄德請二人到庄上，置酒管待，訴及欲與民除害，扶助漢朝。張世平、蘇雙大喜，愿將良馬五十匹送與玄德，又贈金銀五百兩，鑌鐵一千斤，以資器用。玄德求良匠，打造雙股劍；關某造八十二斤靑龍偃月刀，又名﹃冷艷鋸﹄；張飛造丈八點鋼矛<span class="note">音
牟</span>；各置全身鎧甲。
</p>
<p>一齊完備，共聚五百餘人，來見鄒靖。鄒靖引見太守劉焉。三人叅拜已畢，問其姓名，說起宗派，劉焉大喜雲︰﹃即是漢室宗親，但有功勲，必當重用。﹄因此認玄德為姪，整點軍馬。人報黄巾賊大方程遠志人馬五萬，哨近涿郡。焉差校尉鄒靖，引劉玄德為先鋒，前去破敵。玄德大喜，即與關某、張飛飛身上馬，來幹大功。怎生取勝？</p>
</div>
</BODY>
</HTML>