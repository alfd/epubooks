<HTML>
<HEAD>
	<title>三國志通俗演義卷之一 005 董卓議立陳留王</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>董卓議立陳留王</h3></div>
<div class="text">
<p>操曰︰﹃宦者之禍，古今宜有，但世主不當假之權寵近侍，浸潤成疾，使至扵此。若欲治罪者，當除元惡，但付一獄吏足矣，何必紛紛召外兵乎？欲𥁞誅之，事必宣露，吾料其必敗也。﹄何進怒曰︰﹃孟德亦懷私意耶？﹄操退而言曰︰﹃亂天下者必進也。﹄乃降詔，暗差使命，星夜前去。詔曰︰
<div class="quotedpassage">朕聞敗紀亂常，不曰無誅；害國傷時，豈能彌久？切惟常侍張讓、段珪等濫叨寵榮，恣生强逆，不思報本之恩，復造滔天之禍。意喜者，一門荣貴；心怒者，九族誅夷。令諸侯扵畿甸之方，挾天子扵宮闈之內。上下切齒，咸思殄滅。朕素知卿等心懷忠義，討戮奸邪，速提雄虎之師，尅定蕭墻〖釋義$〗<span class="note">蕭墻屏也言在
内也屏音丙</span>之禍。詔書到日，火速奉行。宜體朕懷，遐邇知悉。</div>
先發四道詔書，急詔四路軍馬︰苐一路，東郡太守喬瑁<span class="note">音
昧</span>；苐二路，河內太守王匡；苐三路，武猛都尉、并州刺史丁原；苐四路，身長八尺，腰大十圍，肌肥肉重，面濶口方，手綽飛燕，走及奔馬，見任前將軍、鰲鄉侯，領西涼刺史，隴西臨洮人也，姓董，名卓，字仲穎。先為破黄巾無功，欲議治罪，卓賄賂十常侍，因此𦍒免。後以金珠結托朝貴，遂任顯官。時手下統西州大軍二十萬，常有不仁之心。是時得詔大喜，㸃起軍馬，陸續便行。卓女壻中郎將牛輔，守住陝西。卓帶李傕<span class="note">音
角</span>、郭汜<span class="note">音
似</span>、張濟、樊稠前後調練，提兵望洛陽来。卓女壻中郎謀士李儒上言曰︰﹃今雖奉詔，中間多有暗昧。何不差人上通表章，名正言順，大事可圖矣。﹄董卓大喜，令儒作表曰︰<div class="quotedpassage"><span class="humble">臣</span>伏惟天下𠩄以有逆不止者，皆由黄門常侍張讓等侮慢天常，操擅王命，父子兄弟並據州郡，一書出門，便穫千金，京畿諸郡数百萬膏腴美田，皆屬讓等。至使怨氣上蒸，妖賊蜂起。<span class="humble">臣</span>前奉詔討扵扶羅，將士飢乏，不肯渡河，皆言欲詣京師先誅閹竪，以除民害，徔臺閣求乞資直。<span class="humble">臣</span>随撫慰，以至新安。<span class="humble">臣</span>聞揚湯止沸，不如滅火去薪，潰廱雖痛，勝扵养毒成愆，及溺呼船，悔之無及。昔趙鞅興晉陽之兵，以逐君側之惡。<span class="humble">臣</span>輒鳴鐘皷，以入洛陽，請除讓等，天下𦍒甚！社稷𦍒甚！</div>
何進得表，出示大臣。侍御史鄭泰諫曰︰﹃董卓乃豺虎也，若引入京城，必食人矣。﹄進曰︰﹃汝心多之人，不足與謀大事。﹄尚書盧植亦諫︰﹃〖考訂〗<span class="note">靈帝时以盧植讨黄巾久不拔帝怒槛车徵植还减死
一等此處又以值为尚書未知在何时超昇当詳考之</span>植素知董卓為人，面善心狠，常有不仁之心，一惹入禁庭，必生亂階，扵國無益，扵民有傷。不如早遣人令囬，庶免篡奪之患。﹄進叱之曰︰﹃汝等皆無志之士，枉食君祿！﹄鄭泰、盧植皆棄官而去。泰問曰︰﹃此去如何？﹄植曰︰﹃此公不可輔也，禍在即目矣。﹄荀攸亦告閑居。朝廷大臣，去其太半。</p>
<p>進使人出迎卓扵渑<span class="note">音
免</span>池〖釋義〗<span class="note">渑池縣名即今河
南府渑池縣是也</span>。卓按兵不動。張讓等知詔各路兵到，十常侍商議。讓曰︰﹃此何進之謀也。我等若不先下手時，皆滅族矣。﹄張讓等先伏刀斧手五十人扵長樂宮嘉德門內。讓等告何太后曰︰﹃今大將軍矯詔諸路軍馬並至京師，欲滅臣等宗族，望娘娘垂憐。﹄皆叩頭伏地曰︰﹃臣等歸田養老，免死萬𦍒。﹄太后曰︰﹃汝等可詣大將軍府下謝罪。﹄讓曰︰﹃若到相府，骨肉皆為齏粉矣。望娘娘賜手詔，宣大將軍入宮，觧釋其事。如其不徔，臣等只就娘娘前死無恨矣。﹄太后乃降手詔，宣進入宮議事。</p>
<p>進得詔便行。主簿陳琳諫曰︰﹃太后此詔，必是十常侍之謀，切不可去。去必有禍。﹄進曰︰﹃太后詔我，有何禍事乎？﹄袁紹曰︰﹃交持已成，形勢已露，將軍尚欲入宮議論？若不早決，事久必变矣！﹄進曰︰﹃已在吾掌握之中，待如何变？﹄曹操曰︰﹃先當召十常侍出，然後方可入。﹄進笑曰︰﹃此小兒之見也。吾掌天下之權，十常侍敢待如何？﹄紹曰︰﹃主公堅執要去，我等宜披堅執銳，引甲士以護之。孟德亦當輔佐，以防不測。﹄</p>
<p>是日，袁紹、曹操各帶寶劔，選精兵五百，喚弟領之。袁紹之弟，同父異母，名術，字公路。㪯孝廉進身，見授折衝校尉、虎賁中郎將。當日袁術全副披掛，引精兵五百，布列青𤨏門外〖釋義〗<span class="note">青𤨏南宮門名顏師古曰
門刻為連𤨏文以青塗之</span>。紹與操百餘人護送何進車至長樂宮前，黄門傳懿㫖云︰﹃太后在禁宮深𠁅，要與將軍議論國家大事，持兵護送者，不敢輒入。﹄因此袁紹、曹操一行人，都當在禁宮外。</p>
<p>何進似傍若無人，昂昂直入，至嘉德殿門，張讓、段珪迎出，左右圍住。讓厲聲責進曰︰﹃董後何罪，妄加酖死？國母䘮葬，托疾不出。汝本屠沽小輩，我等薦之天子，以𦤺荣貴，不思報効，欲相謀害。言我等甚濁，其清者是誰？﹄進乃默然無言，欲尋出路，宮門𥁞閉。讓呼曰︰﹃何不下手！﹄擁出一羣刀斧，楸住何進，扵宮門側畔砍為兩段。後来史官有四句言語，嘆何進曰︰
<div class="poem">漢室傾危天數終，無謀何進作三公。</br>
幾番不聼忠臣諫，難免宮中受劔鋒。</div>
<div class="quotedpassage">論曰︰竇武、何進藉元舅之資，據輔政之權，內倚太后臨朝之威，外迎羣英乘風之勢，卒而事敗閹竪，身死功頹，為世𠩄悲，豈智不足而權有餘乎？《傳》曰︰﹃天之廢商久矣，君將興之。﹄斯宋襄公𠩄以敗扵泓也。〖考證〗<span class="note">楚伐宋宋公將戰子魚諫曰天之棄商久矣
公將興之不可公不徔與楚戰大敗扵泓</span></div>
<div class="quotedpassage">賛曰︰武生蛇祥，進自屠羊。惟女惟弟，来儀紫房。上惽下嬖<span class="note">音
蔽</span>，人靈動怨。將紏邪慝，以合人願。道之屈矣，代離凶困。</p></div>
<p>讓等既誅何進，請太尉樊陵入，代進職位。袁紹久不見進出，乃扵宮門外大呌曰︰﹃請將軍上車！﹄中黄門扵墻上擲出何進頭，宣諭曰︰﹃何進謀反，已伏誅矣！其餘恊從，𥁞皆赦下。﹄袁紹厲聲大呌︰﹃閹官謀殺大臣，豈有此理，有失大義！誅惡黨者，前来効戰！﹄何進部將吳匡，扵靑𤨏門外放火。袁術引兵突入宮庭，但看閹官，不論大小，𥁞皆殺之。袁術、曹操斬関入內。樊陵、許相出殿大呼︰﹃不得無禮！﹄袁紹立斬二人，餘皆奔走。趙忠、程曠、夏惲、郭勝四箇，趕在翠花楼上，放火，都跳下樓，就樓前剁為肉泥。宮中火焰冲天。張讓、段珪、曹節、侯覽，將太后及太子并陳留王劫出，內省官属從後道走北宮。尚書盧植棄官未去，見宮中事变，擐<span class="note">音
宦</span>甲持戈，立扵閣下。窓前遙見段珪擁逼何后過来，植大呼曰︰﹃段珪逆賊！尚不知死，敢刼太后耶？﹄段珪囬身便走。太后從窓中跳出，植急救之，得免。吳匡殺入內庭，見何苗亦提劔出。吳匡大呼曰︰﹃是車騎何苗同謀殺兄，愿報讎者向前！﹄數十人大呌曰︰﹃愿斬謀兄之賊！﹄苗欲走，四面圍定，砍為粉碎。紹閉上宮門，號令軍士︰但見閹官，無問大小，𥁞皆殺之。宮中殺𥁞，分頭来殺十常侍家属，不分男女，𥁞皆誅絕，流血滿地，何止二三萬人，多有無鬚者誤被殺戮。曹操一面差人救滅宮中之火。張讓、段珪擁逼少帝及陳留王，冒煙突火，殺出后宰門，離城望北邙山迯难<span class="note">去
声</span>〖釋義〗<span class="note">北邙山名在河南府城北七十里山連偃師鞏孟津三
郡绵亘四百餘里東漢諸陵及唐宋名臣墳多在焉</span>。袁紹請何太后權攝大事，四下分兵追襲，尋覓少帝。</p>
<p>張讓、段珪，從者二十餘人，連夜奔走北邙山。天色昏黑，各不相見，隨從之人各自逃囬。約二更時分，后面喊声大舉，人馬赶至，當先河南中部椽<span class="note">音遠
去声</span>史閔貢，大叫︰﹃張讓休走！﹄段珪等乘馬落荒而迯。張讓見事急，叩頭辤帝曰︰﹃臣無路矣，陛下自顧！﹄遂投河而死。</p>
<p>帝與陳留王亦未知虗實，不敢髙声，二王伏於河邉亂草之內。此是中平六年八月二十四日，城中誅殺宦官，二帝夜卧荒草。軍馬四散去趕，不知帝之所在。二帝伏至四更，露水又下，腹中饑餒，相抱而哭；又怕人知，吞声草莽之中，淚如雨墜。陳留王曰︰﹃在此不宜久戀，去尋活路。﹄帝曰︰﹃路暗难行，如之奈何？﹄陳留王與帝以衣相結，爬上岸邉，滿地荊棘，不見行路，仰天嘆曰︰﹃劉辯休矣！﹄但有流萤，千百成羣，光芒照耀，只在帝前。陳留王曰︰﹃此天助吾兄弟也！﹄随萤火而行，漸⺀見路。二帝相扶，一步一跌，奔出山路而走。史官有詩曰︰
<div class="poem">亂兵如蟻走王師，社稷傾危孰為持？</br>
夜逐流萤尋道路，漢家天子步歸時。</div>
曹仙姑又詩曰︰
<div class="poem">腐草為萤上岸時，也曾照夜向書幃。</br>
莫言微物相軽賤，曾與君王引路迷。</p></div>
<p>二帝行至五更，足痛不能行。山岡邉見一草堆，二帝卧扵草堆畔。草堆前面是一𠩄庄院。庄主是夜夢兩紅日墜于庄后，庄主驚覺，披衣出户，四下覌望，見庄后草堆上火起冲天。庄主慌忙徃覌，見二帝卧扵草畔。庄主問曰︰﹃二少年，誰家之子？﹄帝不敢應。陳留王曰︰﹃吾兄乃是大漢皇帝，遭十常侍之亂，夜来迯難，得萤火引路，故到此庄。﹄庄主大驚，再拜扵地，曰︰﹃臣先朝歷仕宦，司徒崔烈之弟崔毅也。因見十常侍賣官嫉賢，臣扵此躬耕壟畝。﹄遂扶帝入庄，跪進飲食。帝與陳留王隱扵崔毅庄中。</p>
<p>卻說閔貢趕上段珪拏住，問天子何在。珪言已在半路棄之，不知何𠁅。貢遂殺段珪，懸頭扵馬項下，来尋天子。到崔毅庄覓飯，毅見首級問之，貢說詳細。崔毅引貢見帝，君臣痛哭。貢曰︰﹃國不可一日無君，請陛下還都。﹄崔毅庄上有匹瘦馬，備與帝乘。貢與陳留王共乘一馬。</p>
<p>離庄院行不到三里，司徒王允，太尉楊彪、左軍校尉淳于瓊、右軍校尉趙萌、后軍校尉鮑信、中軍校尉袁紹，一行人衆，數百人馬，接着車駕，君臣皆哭。先使人將段珪頭来京師號令，着另換好馬與帝及陳留王騎，簇帝還京。先是洛陽小兒謠曰︰﹃侯非侯，王非王，千乘萬騎走北邙。﹄</p>
<p>車駕行不到數里，忽見旌旗蔽日，塵土遮天，一枝人馬到来。百官失色，帝大驚。袁紹驟馬出問︰﹃何人敢攔聖駕？﹄綉旗影裡，董卓出馬，厲声便問︰﹃天子何在？﹄帝戰慄不能言。羣臣罔知𠩄措。陳留王勒馬向前叱之曰︰﹃来者何人？﹄卓曰︰﹃西涼州刺史董卓是也。﹄陳留王曰︰﹃汝来刼駕耶？汝来保駕耶？﹄卓應曰︰﹃特来保駕。﹄陳留王曰︰﹃既来保駕，天子在此，何不下馬？﹄卓大驚，慌忙下馬，拜扵道左。陳留王以言抚慰董卓，自初至終，並無遺失。卓暗奇之〖考證〗<span class="note">董卓起至此三句必原本编差文理未明今按纲目是日董卓迎見帝扵北邙山下帝見卓兵驟至甚是驚恐羣臣謂曰有詔不許兵入卓曰公衆人為国之大
臣不能匡正王室使天子播迁何以令兵莫入卓下馬與帝共語語不得了乃又與陳留王語卓問朝廷祸乱之由王荅自初至终無所遺失卓大喜以王為䝨</span>。是日，護送還宮，見何太后，俱各下淚痛哭。失傳國玺。</p>
<p>董卓屯兵城外，每日帶鉄甲馬軍數千入城，橫行街市，百姓惶惶不安。兩路軍知何進已死，各引軍兵囬本𠁅去訖。董卓得志，出入宮廷，略無忌憚。后軍校尉鮑信来見袁紹，言董卓縱橫朝廷，必有異心。紹曰︰﹃朝廷新定，未可輕動刀兵。﹄鮑信見王允，亦言其事。允不從，信引本部軍兵，自投泰山去了。</p>
<p>董卓招誘何苗部下之兵，𥁞歸掌握。卓召李儒曰︰﹃吾欲廢帝，立陳留王如何？﹄李儒曰︰﹃今朝廷無主，不就此時行事，遲則有变矣。来日扵温明園中，聚會百官，若有不徔者，立斬之。則指鹿之謀〖釋義〗<span class="note">丞相赵高欲专秦权恐群臣不听乃先设鹿指示二世曰馬也二世咲曰丞相誤耶指
鹿為馬羣臣皆畏髙莫敢言其過后髙果與閻樂弑二世皇帝于望夷宮中而立子嬰</span>，宜在今日。﹄卓喜，便教大排筵會扵温明園中，来日請百官飲酒。</p>
<p>次日，飛騎往来扵城中，遍請公卿；皆懼董卓，誰敢不到。卓探知百官到了，徐徐策馬到園門下馬，帶劔入席。百官見了，先令從人執盞。酒行数巡，卓自舉盃，劝諸大臣飲酒畢，卓教停酒止樂，卓曰︰﹃今有大事，衆官聼察。﹄衆皆側耳。卓曰︰﹃天子為萬民之主，以治天下，無威儀不可以奉宗庙社稷。況先君有宻詔，言刘辨軽浮無智，不可為君；次子劉協聰明好學，可承大漢宗庙。吾欲廃帝，仍舊為弘農王；策立陳留王為天子，以正漢室。尔諸大臣以為何如？﹄諸臣听罷，默默無言，各各低頭覷地。座上一人推桌几直出，立于筵上，大呌︰﹃不可！汝乃何等之人，敢發此語？欺俺漢朝無人物耶？天子乃漢靈帝嫡子，又無过惡，安可廃也？吾知汝懷篡逆之心久矣，吾豈能容耶？﹄衆人大驚。畢竟是誰？</p>
</div>
</BODY>
</HTML>