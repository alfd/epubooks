<HTML>
<HEAD>
	<title>三國志通俗演義卷之一 009 曹操起兵伐董卓</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>零零玖</h3></div>
<div class="title"><h3>曹操起兵伐董卓</h3></div>
<p>陳宮臨欲下手，思曰︰﹃我為國家跟他到此，殺之不義，到不若棄之。﹄宮揰劔入鞘上馬，未及天明，自投東郡去了。操覺<span class="note">音
教
</span>来，不見陳宮，尋思︰﹃此人見我說了這兩句，疑我不仁，棄之而去。吾當急徃，不可久留。﹄</p>
<p>操連夜到陳留尋見父親，說上項事，欲散家資，招募義兵。父言︰﹃資少，恐不成事。此間有衛弘，舉孝廉，踈財仗義。其家巨富，若得相助，事可圗矣。﹄操置酒張筵，拜請衛弘到家，告曰︰﹃今漢室無主，董卓專權，篡國害民，天下切齒。操欲力扶社稷，恨力不足耳。公乃忠義丈夫，故哀告耳。﹄衛弘曰︰﹃吾有是心久矣，恨無効力之人。既孟德有大志，愿把家資相助。﹄操大喜，先發矯詔，馳報各道，然后招集義兵，竖起招兵白旗一面，上書﹃忠義﹄二字。</p>
<p>是日清早，應募之士，如雨駢集。有一人徔留中出曰︰﹃某與明公愿為吏，討董卓。﹄操問之。其人乃陽平衛國〖釋義〗<span class="note">陽平衛國今属
山東東昌府
</span>人也，姓樂，名進，字文謙。身材短小，膽量過人。操㽞為帳前吏。是日兄弟二人，各引壮士三千餘人，逕投曹操︰一人覆姓夏侯，名惇，字元讓，沛国𬋕人也，乃夏侯嬰之后。自小𮊸鎗棒。年十四，從師斈鎗法。有人辱罵其師，惇提刀殺之，迯命扵外方。聞知曹操起兵，與同宗族兄弟夏侯淵来協助。淵字妙才。此二人皆操之弟兄。操之父曹嵩原是夏侯氏之子，過房與曹家，因此是親。不數日，曹操兄弟曹仁并曹洪，引兵千餘，来助曹操。曹仁，字子孝；曹洪，字子㢘。此二人扵弓馬熟閑，武藝精通。曹操大喜，扵村中調練人馬。一人持鎗而来，扵曹操面前大呼曰︰﹃願徔將軍，以誅國賊！﹄操問之。其人姓李，名典，字曼成，山陽鉅鹿人也。扵操前施逞鎗法，荅問如流。操喜。衛弘𥁞出家財，置辦衣甲旗旛。四方送糧食者，不計其數。曹兵壮士五千，屯扵陳留。</p>
<p>時袁紹得操矯詔，乃聚麾下將士，商議起兵。有田豐、組授、許攸、審配、郭圗、顏良、文醜文臣武將，整整齊齊，各懷報国之心，𥁞有匡君之志。引兵三万，離渤海来與曹操會盟。操作檄文以達諸郡。檄文曰︰
<div class="quotedpassage">操等謹以大義布告天下︰董卓欺天罔地，滅國弒君；穢乱宮禁，殘害生靈；狼戾不仁，罪𢙣充積。今奉天子宻詔，大集義兵，誓欲掃清華夏，剿戮羣兇。望㒷仁義之師，来赴忠烈之會，扶持王室，拯<span class="note">音
賑
</span>救黎民。檄文到日，速可奉行。</div>
操發檄文去后，各鎮諸侯皆起兵︰
<div class="quotedpassage">苐一鎮，交游豪俊，結納英雄，后將軍、南陽太守袁術<span class="note">字公路</span>。</br>
苐二鎮，貫通諸子，博览九經，冀州刺史韓馥<span class="note">字文莭</span>。</br>
苐三鎮，闊談髙論，知今博古，豫州刺史孔伷<span class="note">字公緒</span>。</br>
苐四鎮，孝悌仁慈，屈己待士，兖州刺史刘岱<span class="note">字公山</span>。</br>
苐五鎮，仗義踈財，揮金似土，河內郡太守王匡<span class="note">字公莭</span>。</br>
苐六鎮，賑穷救急，志大心髙，陳留太守張邈<span class="note">字孟卓</span>。</br>
苐七鎮，恩惠及人，聰敏有學，東郡太守喬瑁<span class="note">字元偉</span>。</br>
苐八鎮，忠直元亮，秀氣文華，山陽太守袁遺<span class="note">字伯業</span>。</br>
苐九鎮，有謀多智，善武能文，済北相鮑信<span class="note">字允誠</span>。</br>
苐十鎮，聖人宗派，好客礼䝨，北海太守孔融<span class="note">字文㪯</span>。</br>
苐十一鎮，武藝超羣，威儀出眾，廣陵太守張超<span class="note">字孟髙</span>。</br>
苐十二鎮，仁人君子，德厚温良，徐州刺史陶謙<span class="note">字恭祖</span>。</br>
苐十三鎮，名鎮羌胡，声聞華夏，西涼太守馬騰<span class="note">字寿成</span>。</br>
苐十四鎮，声如巨鐘，丰姿英偉，北平太守公孫瓚<span class="note">字伯圭</span>。</br>
苐十五鎮，随机應変，臨事勇為，上黨太守張楊<span class="note">字稚叔</span>。</br>
苐十六鎮，英雄冠世，剛勇絕倫，烏程侯、太守孫堅<span class="note">字文臺</span>。</br>
苐十七鎮，四世五公，門多故吏，祁鄉侯、渤海太守袁紹<span class="note">字本初</span>。</div>
諸侯軍馬，多少不等，有三万者，有一二万者，各領文官武將，投洛陽来。</p>
<p>且說一路軍馬，乃北平太守，統領幽州，官拜奮武將軍、薊侯，覄姓公孫，单名稱瓚，遼西令支人也。統領精兵壹一五千人起發，路经德州平原縣過。軍馬正行之間，遙見桑樹叢中，壹面黃旗，數騎来迎，遠遠看見公孫瓚下馬。瓚視之，乃劉玄德也。瓚亦下馬問曰︰﹃賢弟何故在此？﹄玄德曰︰﹃兄長失忘？舊日蒙兄保委備為平原縣令，因此出城閑行，偶遇尊兄到此，乃大𦍒也。就請兄長入城歇馬。﹄云云。瓚指関、張而問曰︰﹃此何人也？﹄玄德曰︰﹃此是関某、張飛，備結義兄弟也。﹄瓚曰︰﹃乃同破黃巾者乎？﹄玄德曰︰﹃皆此二人之力也。﹄瓚曰︰﹃有何爵祿？﹄玄德荅曰︰﹃関某為馬弓手，張飛為步弓手。﹄瓚曰︰﹃呀，空埋了大丈夫耳！今董卓作亂，天下諸侯共徃誅之。賢弟可棄其為官，壹同討賊，力扶漢室，若何？﹄玄德曰︰﹃願徃。﹄張飛曰︰﹃當日若容我殺了此賊，免有今日之事。﹄関某曰︰﹃事已至此，收拾便行。﹄玄德、関、張引數騎跟公孫瓚来。</p>
<p>且說那十八路諸侯，那壹路先到？此人身長八尺，英雄雙全，橫跨三江，威服六郡，富春人也。姓孫，名堅，字文臺。後人有詩賛文臺曰︰
<div class="poem">誰道江南少將才？明星夜夜照文臺。</br>
欲誅董卓安天下，為首長沙太守来。</div>
曹操接著孫堅。眾諸侯陸續皆到，各自安營下寨，連接二百余裏。操乃宰牛殺馬，大會諸侯，商議進兵之策。太守王匡曰︰﹃今奉大義，必立盟主，眾聼約束，然後進兵。﹄遞互相讓。操曰︰﹃袁本初四世三公，門多故吏，漢朝名將之裔，可為盟主。﹄紹再三推辤。眾皆曰︰﹃非本初不可為也。﹄紹方應允。</p>
<p>次日，築臺三層，遍列五方旗幟，上建白旄黃鉞，兵符將印，請紹登壇。紹整衣佩劔，慨然而上，焚香再拜。其盟曰︰
<div class="quotedpassage">漢室不𦍒，皇綱失統。賊臣董卓，乘釁縱害，禍加至尊，虐流百姓，大懼淪䘮社稷，剪覆四海。紹等糾合義兵，並赴國難。凡我同盟，齊心戮力，以致臣節。隕首䘮元，必無二誌。有渝此盟，俾墜其命，無克遺育。皇天後土，祖宗明靈，實皆鑒之！</div>
讀畢，歃血。眾等因其辤氣慷慨，遂皆涕泣橫流。聞其言者，雖卒伍廝養，莫不切齒踴躍，共思誅討逆賊董卓。及歃血已罷，下壇。眾皆扶紹陞帳，侍坐。各施禮罷，兩行依爵位年齒，分列而坐。</p>
<p>操行酒數巡，言曰︰﹃今日既立盟主，各聼調遣，同扶天下，勿以強弱計較。﹄紹曰︰﹃吾無壓眾之心，汝等推戴我為盟主，有功者必賞，有罪者必罰。國有常刑，軍有紀律，各宜遵守，毋得違犯。﹄眾皆曰︰﹃惟命是聼。﹄紹曰︰﹃吾弟袁術總督糧草，應付諸營，無使有缺。誰肯為前部先鋒，直抵沂水関下，誘賊相持？余皆各據險要，以為接應。﹄長沙太守孫堅出曰︰﹃堅雖不才，願為前部。﹄紹曰︰﹃文臺勇烈，可稱此職。﹄隨即捧盃作賀。連忙引本部人馬，大刀闊斧，逩沂水関来。</p>
<p>有守関將差流星馬徃洛陽丞相府告急。董卓自專大權之後，每日飲宴，更深方散。李儒接得告急文字，逕来稟覆丞相。董卓大驚，急聚眾將商議。卓曰︰﹃今袁紹、曹操聚各路太守軍馬直抵関前，眾將有何妙計？﹄溫侯呂布挺身出曰︰﹃父親勿慮。吾覷関外眾多諸侯如草芥，親提虎狼之師，𥁞斬其首，懸扵都門，呂布之願也。﹄卓大喜曰︰﹃吾有奉先，髙枕無優矣！﹄言未絕，呂布背後壹人髙聲而出曰︰﹃殺雞焉用牛刀？不必溫侯有勞虎威。吾覌斬眾諸侯首級，如探囊取物。﹄卓視之，其人身長九尺，面如噀血，虎體狼腰，豹頭猿臂。関西人也，姓華，名雄，卓帳前苐壹員驍將。卓聼其言大喜，加為驍騎校尉，撥馬步軍五萬，壹同李肅、胡軫、趙岑連夜便起，飛逩沂水関来。</p>
<p>卻說眾諸侯內，有濟北相鮑信，尋思︰﹃孫堅為其前部，若干了大功，都不顯我等。﹄闇撥其弟鮑忠，先將馬步軍三千，逕抄小路，直到関下搦戰。華雄引鐵騎五百，飛下関来，大喝︰﹃賊將休走！﹄鮑忠急待退，被華雄手起刀落，斬鮑忠扵馬下，生擒將校極多。華雄飛馬，親提鮑忠首級，直来相府獻功。卓賜雄重賞，又與鐵甲馬軍壹千。雄辤董卓，上馬，部領出城，投沂水関紮住大寨。卓使人加雄為都督，且傳曰︰﹃慎勿下関軽敵！﹄</p>
<p>卻說孫堅引四將直至関前。那四將？苐壹箇，右北平土垠<span class="note">音銀</span>人，姓程，名普，字德謀，使壹條鐵脊蛇矛，東吳苐壹員上將。苐二箇，姓黃，名蓋，字公覆，零陵人也，使鐵鞭。苐三箇，姓韓，名當，字義公，遼西令支人也，使口大刀。苐四箇，姓祖，名茂，字大榮，吳郡富春人也，使雙刀。孫堅披爛銀鎧，裹赤幘<span class="note">赤幘，即蜀錦抹額之類也</span>，騎花鬃馬，橫古錠刀，指関上而罵曰︰﹃助惡疋夫，何不早降！﹄華雄副將胡軫曰︰﹃某下関必斬孫堅首！﹄雄與兵三千，排列出関。堅見胡軫出馬，卻欲自出。程普飛馬挺矛，直取胡軫。鬥不數合，程普刺中胡軫咽喉，死扵馬下。壹陣直殺上関，関上矢如雨下。孫堅引兵回至梁東屯住。</p>
<p>堅使人扵袁紹𠁅報捷，就扵袁術𠁅催糧。或譖︰﹃孫堅乃江東之猛虎，若打破洛陽，殺了董卓，正是除狼而得虎也。今不可與糧，彼軍必散。﹄術聼之，不発糧草。堅軍缺食，軍中自亂。細作報上関来。李肅與華雄商議︰﹃我引壹軍徔小路下関，襲孫堅寨後。汝可半夜到堅寨，必然擒矣。﹄雄喜，連晚教軍飽餐壹頓，披掛了下関。</p>
<p>是夜月白風清。比及到堅寨，時已是半夜，皷噪直進。堅披掛，慌忙上馬，正遇華雄。兩馬相交，鬥不到數合，寨後李肅軍到，競天放火。孫堅軍人無糧食，四下裏亂攛。堅撥回馬走，四下裏喊聲不絕。程普、黃蓋、韓當各不相顧，止有祖茂跟定孫堅，與數十騎突圍而出。背後華雄追堅，堅勒回馬又戰十余合。堅敗，雄趕来。堅連放兩箭，皆被華雄躲過；𥁞力氣放苐三箭，力大拽折了鵲畫弓，棄弓縱馬穿林而走。祖茂曰︰﹃主公頭上赤幘射目，雄望之，心不舍。可脫幘與茂戴之。﹄</p>
<p>堅就馬上換了祖茂盔，分兩路而走。華雄見赤幘者投東，引軍投東追趕。孫堅徔小路得脫。祖茂被華雄追趕至急，將赤幘掛扵人家燒不𥁞庭柱上，卻扵樹後潛躲。華雄軍遙見赤幘，四面圍定，不敢向前；用箭射之，方知是計。遂向前取了赤幘時，華雄縱馬尋祖茂。茂扵林後，揮雙刀欲劈雄。雄大喝壹聲，將祖茂壹刀砍扵馬下。雄引兵上関。</p>
<p>程普、黃蓋、韓當都来尋見孫堅，再收拾軍馬屯紮。堅為折了鄉人祖茂，傷感不已。</p>
<p>卻說大寨袁紹陞帳，忽流星馬報孫堅大折了壹陣，祖茂歿扵軍中。紹大驚曰︰﹃誰想孫文臺折扵華雄之手！他孤軍在外難紮寨，又恐有刼寨兵来。﹄令人取回大寨計議。云云。請眾諸侯商議，都皆到了，只公孫瓚後至，紹請入帳上列坐。紹曰︰﹃前日，鮑將軍弟不遵調遣，擅自進兵，殺身䘮命，折了許多軍士。今者，孫文臺又敗扵華雄，挫動銳氣。﹄諸侯並皆不語。紹㪯目遍視，見公孫瓚背後立著三人，容貌異常，都背後冷咲。紹問曰︰﹃公孫太守背後何人也？﹄瓚呼玄德出，曰︰﹃此乃自幼同舍兄弟，平原令劉備是也。﹄曹操曰︰﹃莫非破黃巾劉玄德否？﹄瓚曰︰﹃然。﹄令劉玄德見。紹曰︰﹃破黃巾有功来？﹄瓚將玄德功細說壹遍。紹曰︰﹃既是漢室宗派，取座来。﹄命坐。備曰︰﹃小縣令安有坐禮。﹄紹曰︰﹃吾非敬汝名爵，吾敬汝是帝室之胄，扵國多曾有功。﹄玄德拜謝，扵階下末座，関、張叉手侍立扵後。</p>
<p>正商議，探子来報︰﹃華雄引鐵騎下関，以長竿挑著孫太守赤幘，直来寨前大罵搦戰。﹄紹曰︰﹃誰敢去戰此賊？﹄袁術背後轉出驍將俞涉，曰︰﹃小將願徃。﹄紹喜，便著俞涉出馬。即時報来，俞涉與華雄戰，不到三合，被華雄斬了。眾諸侯大驚。太守韓馥曰︰﹃吾有上將潘鳳，可斬華雄。﹄紹急令喚至，應聲而出，手提大斧上馬。去不多時，飛馬来報潘鳳又被華雄斬了。眾諸侯皆失色。袁紹拍股歎曰︰﹃可惜吾上將顏良、文醜催軍未回！得壹人在此，豈放華雄施威哉！汝眾諸侯許多將士，只無壹人可追華雄？﹄眾官默然。</p>
<p>階下壹人大呼出曰︰﹃小將願徃，斬華雄頭獻扵帳下！﹄眾視之，見其人身長九尺五寸，髯長壹尺八寸，丹鳳眼，臥蚕眉，面如重棗，聲似巨鐘，立扵帳前。紹問何人，公孫瓚曰︰﹃此劉玄德之弟関某也。﹄紹問見居何職，瓚曰︰﹃跟隨玄德充馬弓手。﹄帳上袁術大喝曰︰﹃汝欺吾眾諸侯無大將耶？量壹弓手，安敢亂言，與我亂棒打出！﹄曹操急止之，曰︰﹃公路息怒，此人既出大言，必有廣學。試教出馬，如其不勝，誅亦未遲。﹄袁紹曰︰﹃不然。使壹弓手出戰，必被華雄恥咲。吾等如何見人？﹄曹操曰︰﹃據此人儀表非俗，華雄安知他是弓手？﹄関某曰︰﹃如不勝，請斬我頭。﹄操教釃熱酒壹盃，與関某飲了上馬。関某曰︰﹃酒且斟下，某去便来。﹄出帳提刀，飛身上馬。眾諸侯聼得寨外皷聲大震，喊聲大㪯，如天摧地塌，嶽撼山崩。眾皆失驚，卻欲探聼，鸞鈴響𠁅，馬到中軍，云長提華雄之頭，擲扵地上。其酒尚溫。史官有詩曰︰
<div class="poem">威鎮乾坤苐壹功，轅門畫皷響鼕鼕。</br>
云長停盞施英勇，酒尚溫時斬華雄。</div>
云長出馬，只壹合斬了華雄，提頭入獻，眾皆大喜。玄德背後轉出張飛，髙聲大呌︰﹃俺哥哥斬了華雄，不就這裏殺入関去，活拏董卓，更待何時！﹄掉丈八蛇矛，来搶関隘。如何？</p>
</BODY>
</HTML>