<HTML>
<HEAD>
	<title>三國志通俗演義卷之一 003 安喜張飛鞭督郵</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>安喜張飛鞭督郵</h3></div>
<div class="text">
<p>董卓，字仲穎，隴西臨洮<span class="note">音
桃</span>人也。卓數<span class="note">音
朔</span>討羌胡，累有邊功，官拜河東太守，鎮領中郎將。自來驕傲扵人，以𦤺張飛性彂，欲殺董卓。關公急抱住。玄德叱之曰︰﹃我等皆白身之人，他朝廷命官，掌握許多人馬，汝今殺之，將欲反耶？﹄飛曰︰﹃若在卓部下聽令，吾必去矣！﹄玄德曰︰﹃吾三人死生共䖏，安可棄也？不若離了董卓，别投他䖏。﹄飛曰︰﹃若如此，方觧我恨！﹄是夜，三人引軍來投朱雋。雋待之甚厚，合兵一䖏，進討張寶。是時曹操自跟皇甫嵩進討張梁，大戰扵曲陽。</p>
<p>且說朱雋進攻張寶。張寶尚引黄巾賊衆八九萬，屯扵山後。雋令玄德為先鋒，與寶對敵。三人立馬陣前，張寶令副將髙升出馬，揮大刀搦戰。張飛縱馬挺矛，與升交戰。戰不數合，飛刺髙升墜馬。玄德引軍直衝過去。張寶就馬上披髪仗劔作法，風雷大作，黑氣中無限人馬自天而降。玄德急囬，軍大亂，被張寶殺敗，退見朱雋。雋曰︰﹃此妖術也。來日可宰猪羊血，令軍士伏扵山頭，候賊趕来，髙坡上潑之，其法可觧。﹄玄德聽令已畢，撥關羽、張飛各引軍一千，伏扵山後；兩山之上差軍五百，盛<span class="note">音
成</span>猪羊血並穢物準備。</p>
<p>次日，張寶搖旗擂皷，引軍搦戰。玄德披掛上馬，引軍出戰。兩軍交鋒之際，張寶作法，平地風雷大作，飛沙走石，一道黑氣，自軍中起，滾滾人馬，自天而下。玄德囬馬便走。張寶人馬趕來，將過山頭，一聲砲響，五百軍穢物齊潑。但見空中紙人草馬，紛紛墜地；風雷頓息，沙石不飛。張寶見觧了法，急引兵退山後。左邊關某一彪軍馬出，右邊張飛一彪軍馬出，背後玄德、朱雋一齊赶上，賊兵大敗。張寶扵軍中奪路而走。玄德望見﹃地公將軍﹄旗號，飛馬趕來。張寶落荒而走，被玄德拽滿弓，只一箭，射中左臂。張寶帶箭得脱，走入陽城〖釋義〗<span class="note">陽城郡名今之
河南府登封縣</span>，堅守不出。這一陣，殺賊三萬餘衆，降者不知其數。</p>
<p>朱雋引軍圍住陽城，月餘不下，差人體探皇甫嵩信息。人囬報說︰皇甫嵩大穫勝捷，董卓連敗數陣，差皇甫嵩代之。嵩到時，張角已死，弟張梁用王者衣冠葬之。皇甫嵩連贏七陣，斬張梁于曲陽之下，差人掘張角棺橔，梟首送徃京師。降者十五萬，殺戮不可勝計。朝廷加皇甫嵩為車騎將軍，領冀州牧〖釋義〗<span class="note">曲陽郡名今属北直隷真定府晋州
古名下曲陽冀州今属大名府也</span>。一時人皆得官爵。武騎校尉曹操除濟南〖釋義〗<span class="note">済南今山東
済南府也</span>相，已皆赴任去訖。朱雋聽說，催促軍馬，攻打陽城。賊勢危急，徔賊嚴政刺殺張寶，獻首投降。朱雋遂平數郡，仍進表奏功。</p>
<p>朝廷正待謪議陞用，飛報奏︰﹃黄巾餘黨，南陽趙弘、韓忠、孫仲聚衆十餘萬，望風燒掠，稱與張角報讎。﹄大臣上奏，即目朱雋見屯兵六萬餘衆，可就令討之。即日降詔。</p>
<p>朱雋領了詔㫖，大小三軍起行。比及前至宛<span class="note">音
𫠔</span>城〖釋義〗<span class="note">宛城地名今
南陽府是也</span>，趙弘遣韓忠前來迎戰，各陳兵于野。朱雋遣玄德、關、張攻城西南角，鳴皷大戰。韓忠𥁞率精銳之衆來西南角。玄德鏖戰，徔辰至午，賊衆不退。朱雋自縱鐵騎二千，迳取東北角，翻身殺賊。賊恐失城，急棄西南而囬。玄德徔背後掩殺，賊衆大敗，奔入宛城。朱雋分兵四面圍定，城中斷糧，韓忠使人出城投降。玄德引見，說忠投拜，雋不許。玄德曰︰﹃昔髙祖之得天下，盖為能招降納順，公何不用？﹄雋咲曰︰﹃玄德諫者差矣，天時有不同也。昔秦、項之際〖考證〗<span class="note">秦項謂秦始
皇項羽之時</span>，天下大亂，民無定主，故招降賞附，以勸來耳〖釋義〗<span class="note">謂附者賞之
來者勸之</span>。方今海內一統，惟黄巾造逆；若容其降，無以勸善。使賊得利，恣意劫掠；賊若失利，便使投降︰此長寇之志，非良策也。﹄玄德稱善，告雋曰︰﹃不容寇降，是矣。今四面圍如鉄桶，賊乞降不得，必然死戰矣。萬人一心，尚不可當，況城中有數萬死命之人乎？不若撤去東南，留西北𥁞力攻打。賊必棄城而走，無心戀戰，可即擒也。﹄雋曰︰﹃髙見。﹄隨撤去東南二面軍馬，一齊攻打西北。韓忠果引軍棄城奔走，雋率三軍掩殺。朱雋親自射殺韓忠，餘皆四散奔走。趙弘、孫仲引賊衆到來，與朱雋交戰。雋見弘勢大，引軍暫退。弘乘勢復奪宛城。</p>
<p>雋離三十里下寨。正欲攻打，見正東一彪人馬到，來見朱雋。那人生得廣額濶面，虎體熊腰。吳郡富春人也〖釋義〗<span class="note">富春今屬浙江嚴
州府建德縣
</span>，姓孫，名堅，字文臺，乃孫武子之後。年十七時，為縣吏，與父共搬至錢塘，正見海賊胡玉等十餘人劫取商人財物，方扵岸上分賍。行旅皆住，不敢進船。堅謂父曰︰﹃此人可擒之。﹄父曰︰﹃非汝𠩄圖也。﹄堅奮力提刀上岸，揚聲大叫，東西指揮，如喚人意。賊以為官兵至，𥁞棄財物而走。堅趕上，殺一賊。由是郡縣知名，保為校尉。後會稽妖賊許昌造反，自稱﹃陽明皇帝﹄，聚衆數萬。堅與郡司馬募招勇士千餘人，會合州郡破之，斬許昌並其子許韶。刺史臧旻上表，奏孫堅功蹟。除堅為𥂁瀆丞，又除盱眙丞、下邳丞〖釋義〗<span class="note">𥂁瀆今淮安𥂁城縣盱眙今鳳陽
泗州盱眙縣下邳今淮安邳州也</span>。見黄巾㓂起，聚集鄉中少年及諸商旅，並淮、泗精兵一千五百餘人，前來接應。朱雋大喜，便令堅攻打南門，玄德打北門，朱雋打西門，留東門與賊走。</p>
<p>是日，孫堅首先登城，斬賊二十餘級，賊衆奔潰。趙弘飛馬突搠，直取孫堅。孫堅徔城上飛身取弘，手奪弘搠，直刺下馬，卻騎弘馬，飛身徃來殺賊。孫仲引賊突出北門，正迎玄德，無心戀戰，只待奔迯。玄德張弓一箭，正中孫仲，翻身落馬。朱雋大軍隨後掩殺，斬首數萬級，降者不可勝計。南陽一路〖釋義〗<span class="note">南陽即今河南
道南陽府是也</span>十數郡皆平。雋班師囬京，拜車騎將軍，河南尹。雋保孫堅、劉備等功。堅有人情，除别郡司馬，辤玄德而去。惟玄德聽候日久，不得除授。</p>
<p>三人鬱鬱不樂，上街閑行，正值郎中張鈞車到。玄德攔住說功績。鈞大驚，隨入朝來見帝，曰︰﹃昔黄巾造反，其原皆由十常侍賣官害民，非親不用，非讎不誅，以𦤺天下大亂。宜斬十常侍，懸頭南郊，遣使者布告天下，有功重加賞賜，則四海自清平也。﹄十常侍曰︰﹃張鈞欺主也，可令武士推出朝門！﹄張鈞氣倒。帝與十常侍共議︰﹃此必是破黄巾有功者，不得除授，故生怨言。權且教省家銓注㣲名，待後有功，卻再理會未晚。﹄因此玄德除授定州中山府安喜縣尉〖釋義〗<span class="note">安喜今屬北直隷
永平府遷安縣
</span>，克日赴任。</p>
<p>玄德將軍四散囬鄉裏，隨行二十餘人，與關、張來安喜縣中到任。署縣事一月，與民秋毫無犯，其盜者皆化為良民。到任之後，與關、張食則同桌，寢則同床。如玄德在稠人廣坐，関、張侍立，終日不倦。</p>
<p>到縣未及四月，州郡被詔︰﹃其有軍功為長吏者，當沙汰〖釋義〗<span class="note">沙汰犹言
革除也
</span>。﹄備疑在遣中。督郵〖釋義〗<span class="note">督郵乃守參軍
判官之有權者</span>至縣，玄德出廓迎接，見督郵到，慌忙下馬施禮。督郵坐在馬上，惟㣲以鞭指囬答。關、張氣填胷臆，敢怒而不敢言，隨到館驛中。督郵正面髙坐，玄德立扵堦下。將及兩箇時辰，督郵問曰︰﹃劉縣尉是何根腳？﹄玄德曰︰﹃備是中山靖王之後，自涿郡剿戮黄巾，大小三十餘戰。﹄把功勞略節提過。督郵大喝，亂道︰﹃你這廝詐稱皇親，虛報功績！目今朝廷降詔書，正要問這等人，沙汰濫官污吏耳！﹄玄德喏喏連聲而退。歸到縣中，與縣吏商議。吏曰︰﹃督郵作威，無非要賄賂耶。﹄玄德曰︰﹃我與民秋毫無犯，那得財物與他？﹄次日，督郵先提縣吏去，勒要文書，教指縣尉害民。玄德自徃見之，被當在門外，不肯放叅。玄德再三求見，終不得入。囬到縣衙，心中怏怏。</p>
<p>卻說張飛飲了數盃悶酒，上馬徔館驛前過，見五六十箇老人皆在門前痛哭。飛問其故，衆老人荅曰︰﹃督郵逼勒縣吏，欲害劉縣尉，我等皆來苦告，不得放入，反遭把門人趕打。﹄張飛大怒，睜圓環眼，咬碎鋼牙，滾鞍下馬，迳入館驛。把門人見了，皆遠遠躲避。直奔後堂，見督郵坐扵廳上，將縣吏綁倒在地，飛大喝︰﹃害民賊！認得我麽？﹄督郵急起，喚左右捉下。被張飛用手揪住頭髪，直扯出館驛，迳揪到縣前馬枊〖釋義〗<span class="note">枊音卬係
馬樁也</span>上縛住。飛攀下柳條，去督郵兩腿上鞭打到二百，打折柳枝十數條。</p>
<p>玄德正納悶間，聽得縣前鼎沸，慌問左右，荅曰︰﹃張將軍綁一人在縣前痛打。﹄玄德慌出觀之，見飛大罵不止，綁縛者，督郵也。玄德驚問其故，飛曰︰﹃此等害民賊，不打死等甚！﹄督郵告曰︰﹃玄德公救性命！﹄玄德是仁慈的人，急喝張飛住手。傍邊轉過關公來，曰︰﹃兄長建下許多大功，只得縣尉之職，被督郵如此無禮。吾思枳棘叢中，非棲鳳凰之𠩄〖芳證〗<span class="note">古语云枳棘非鵉鳳𠩄
棲百里非大賢之路</span>；不如殺督郵，棄官歸鄉，别圖遠大之計。﹄玄德取印綬，掛扵督郵之頸，責之曰︰﹃據汝賊徒害民，當以殺之。吾有𠩄不忍，還官印綬，吾已去矣。﹄</p>
<p>玄德、関、張連夜囬涿郡。縣民觧放督郵，督郵歸，告定州太守。太守動文書，申聞省府，差人捕捉。玄德、關、張三人事急，車載老小，徃代州〖釋義〗<span class="note">州属山西
太原府</span>投劉恢。恢見玄德乃漢室宗親，隱匿養贍在家不題。</p>
<p>卻說十常侍既握重權，互相商議，但有𠩄不徔己者，乃誅之。趙忠、張讓差人問破黄巾將士索金帛，嵩、雋不與，奏穪︰﹃皇甫嵩、朱雋皆是捏合功勞，並無實迹。﹄帝准奏，罷皇甫嵩、朱雋官。封趙忠等為車騎將軍，張讓等十三人皆封列侯，司空張温為太尉，崔烈為司徒。此皆是結好十常侍，故得為三公。因此漁陽張舉、張純反︰舉稱天子，純稱大將軍〖补遗〗<span class="note">是時中山相與太山太守張舉反烏桓太守丘力
居等結連掠劫薊中殺校尉太守衆至十餘萬</span>；長沙賊區<span class="note">音
歐</span>星，各䖏蜂起，表章雪片告急。十常侍皆藏匿，只奏天下無事。</p>
<p>一日，帝在後園，與十常侍飲宴，諫議大夫劉陶，迳到帝前大慟。帝問其故，陶曰︰﹃漢天下危在旦夕，陛下尚與閹官共語耶？﹄帝曰︰﹃國家承平之日，有何危急？﹄陶曰︰﹃四方賊盜並起，侵掠州郡，其禍皆由十常侍賣官害民，欺君罔上。朝廷正人皆去，禍在目前矣！﹄十常侍皆免冠流涕，跪扵帝前，曰︰﹃大臣不容，臣等不能活矣！願乞性命歸田里，𥁞將家產以助軍資！﹄帝曰︰﹃汝家亦有近侍之人，何不容寡人耶？﹄呼武士推出劉陶斬之。劉陶大呌︰﹃臣死不怕，可憐漢朝天下，四百餘年，到此一旦休矣！﹄推至宮門，一大臣喝住︰﹃勿得下手，待吾諫去！﹄此人是誰？</p>
</div>
</BODY>
</HTML>