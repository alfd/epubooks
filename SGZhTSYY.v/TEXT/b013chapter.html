<HTML>
<HEAD>
	<title>三國志通俗演義卷之二 013 趙子龍盤河大戰</title>
	<link rel="stylesheet" type="text/css" href="../Styles/stylesheet.css"/>
</HEAD>

<BODY>
<div class="title"><h3>零壹参</h3></div>
<div class="title"><h3>趙子龍盤河大戰</h3></div>
<p>孫堅當晚被劉表圍住，得程普、黄盖、韓當三將左衝右突，死戰得脱，折兵太多。孫堅連夜引軍囬江東。劉表囬荊州，以書報紹。自此，孫堅與劉表結冤。</p>
<p>却說袁紹兵屯河內，缺少糧草，冀州牧韓馥遣人送糧，以資軍用。有客逢紀說紹曰︰﹃大丈夫𦂵橫天下，何待人送糧為食！冀州乃錢糧廣盛之地，將軍何不取之？﹄紹曰︰﹃未有良策。﹄逢紀曰︰﹃可暗使人持書與公孫瓚，令瓚進兵取冀州，虛言夾攻。瓚必興兵，韓馥無謀之軰，必請將軍領州事，就中取事，唾手而得。﹄紹大喜，即發書到瓚𠁅。瓚開讀，意曰共取冀州平分。瓚喜，即日興兵。紹卻使人宻報韓馥。</p>
<p>馥慌，聚荀諶<span class="note">音
忱</span>、郭圗二謀士商議。諶曰︰﹃公孫瓚將燕、代之衆，長驅而来，其鋒不可當。兼有劉備、關、張助之，冀州指日休矣。今袁本初智勇過人，手下名將極廣，更兼布恩扵四海，天下敬之，當世之豪傑也。將軍可請本初同治州事，彼必厚待將軍，視公孫瓚如兒戲耳。﹄韓馥即差别駕關純去請袁紹。長史耿武諫曰︰﹃袁紹孤客窮軍，仰我鼻息〖釋義〗<span class="note">謂鼻中之氣
息言其易也</span>，譬如嬰孩在股掌之上，絕其乳哺，立可餓死。奈何欲以州事委之？此是引虎入羊群耳。﹄馥曰︰﹃吾乃袁氏之故吏，才能又不如本初。古人尚擇䝨者而讓之，諸君何嫉妬焉？﹄耿武等皆歎曰︰﹃冀州休矣！﹄其棄職而去者三十餘人。獨耿武、關純伏扵城外以待袁紹。</p>
<p>數日，請紹至，耿武、關純拔刀而出，欲刺殺紹。紹車前顏良立斬耿武，文醜砍死關純。紹入冀州，以馥為奮威將軍，安民用䝨，以田豐、沮授、許攸、逢紀分掌事務，𥁞奪韓馥之權。馥欲悔時，手下無一人矣。馥怨袁紹，棄下老小，单馬去投陳留太守張邈。</p>
<p>却說公孫瓚知紹已霸冀州，遣弟公孫越来見袁紹，欲分冀州。紹曰︰﹃可請汝兄自来，吾乃有商議。﹄越辤紹歸，行不到五十里，道𠊓引出一彪軍馬，口稱︰﹃吾是董丞相家將也！﹄亂箭射死公孫越。從人迯命，囬見公孫瓚，報越已死。公孫瓚大怒曰︰﹃汝教我起兵奪韓馥，就𫟚取事。如此今又詐董卓兵，射死吾弟，此冤如何不報！﹄𥁞起本部軍兵，殺奔冀州来。</p>
<p>紹知瓚兵来，領一軍出。二軍會合扵磐河之上。紹軍扵磐河橋東布陣，瓚軍扵橋西布陣。瓚乃立扵橋上，大呼曰︰﹃背義之徒，何為不見？﹄紹亦策馬至橋邉，指瓚曰︰﹃韓馥無才可守冀州，願讓與吾，爾何不平耶？﹄瓚曰︰﹃昔日洛陽以汝為忠義之人，推為盟主。今之所為，真狼心狗倖之徒，尚有何面目立扵天地之間！﹄袁紹大怒曰︰﹃誰可以擒之？﹄言未畢文醜策馬挺鎗，直殺上橋。公孫瓚就橋邉與文醜交鋒。戰不到十餘合，瓚當抵不住，撥囬馬便走。文醜乘勢追赶過橋。瓚走入陣中，文醜飛馬逕入中軍，如入無人之境，往来在陣中追趕。瓚手下健將四員齊戰，被文醜一鎗刺一將下馬，三將奔走。文醜直將公孫瓚赶出陣後山谷而逃。文醜縱馬，厲聲大呌︰﹃快下馬受降！﹄瓚弓箭𥁞落，頭盔墜地，披髪縱馬，卻轉草坡，其馬前失，瓚翻身墜扵坡下。文醜急撚鎗来刺。看看来近，草坡左側轉出一將，馬上𨿽無鎧甲，撚鎗直取文醜。兩馬相交，花錦相似。公孫瓚扒<span class="note">音
巴</span>上坡去看，那箇少年大戰文醜五六十合，勝負未分。瓚部下救軍到，文醜撥囬馬去了。那少年也不趕去。</p>
<p>公孫瓚忙下土坡，問少年姓名。其人身長八尺，濃眉大眼，闊面重頥，相貌堂堂，威風凜凜。常山真定人也〖釋義〗<span class="note">常山古郡名今北
直隷真定府是也</span>，姓趙名雲，字子龍。瓚曰︰﹃公自何来，救我一命？﹄雲曰︰﹃某本袁紹轄下之人。今見袁紹無匡扶救民之心，特来相投，不期此𠁅相見。﹄瓚執雲手曰︰﹃聞貴郡之人皆願傾心以投袁紹，公何獨囬心見某也？﹄雲曰︰﹃方今天下訩訩〖釋義〗<span class="note">訩音凶
衆語也</span>，民有倒懸之危。雲願從仁義之主，以安天下，非特背袁氏以投明主。﹄瓚大喜，遂同歸寨，整頓甲兵。次日，一色白馬二千疋，哨到界橋，布成陣勢。瓚將軍馬分作兩隊，列扵步兵之側，勢如羽翼。左右馬五千餘疋，其中太半皆是白馬。因公孫瓚多與羌胡戰，𥁞選白馬為先鋒，號為﹃白馬將軍﹄。羌胡但見白馬便走，因此白馬多。</p>
<p>紹令顏良、文醜為先鋒，各引弓弩手一千，分作左右，令在左者射公孫瓚左，在右者射公孫瓚右。中間麴義，引八百弓手，步兵一萬五千，列圓陣扵中。袁紹自引馬步軍數萬，扵後接應。</p>
<p>瓚初得趙雲，不知心腹，另領一軍在後。瓚遣大將嚴綱為先鋒。瓚自領中軍，立馬橋上，𠊓竪大紅圈金線﹃帥﹄字旗扵馬前。從辰時擂皷，直到巳時，紹軍不進。趜義令弓手皆伏扵遮箭牌下，號令勿動。嚴綱皷噪吶喊，直取麴義。義見嚴綱軍到，皆伏而不動。彷彿有數十步遠，一聲炮響，八百弓弩手一齊俱發。綱急待囬，麴義拍馬起刀，斬嚴綱扵馬下。瓚軍大敗。左右軍欲来，被顏良、文醜一齊射住。中軍並起，直殺到界橋邉。麴義馬到，先斬執旗將。公孫瓚見砍倒繡旗，戰麴義不退，囬馬下橋而走。麴義引軍直衝到後軍。一將引五百軍不動，挺鎗躍馬，直取麴義，乃常山趙子龍也。截住麴義，戰到十餘合，一鎗刺麴義扵馬下。趙雲一騎馬，飛入紹軍，左衝右突，如入無人之境。公孫瓚引軍殺囬，紹大敗，迤𨓦〖音釋〗<span class="note">迤音移𨓦音
里接連之義</span>趕過橋去。紹軍東西亂攛，雲在前，瓚在後，迤𨓦殺入陣後。</p>
<p>袁紹先使探馬看時，囬報麴義斬將奪旗，追趕敗兵。因此紹不准備，只引帳下持戟軍士數百人，弓箭手數十騎，與田豐在馬上呵呵大笑︰﹃公孫瓚無能之軰！﹄正說之間，忽有趙雲衝到面前，弓箭手急射。瓚軍團團圍定。田豐慌對紹曰︰﹃矢如雨下，主公且扵空墻中躲避！﹄紹以兠鍪撲地，大呼曰︰﹃大丈夫愿臨陣鬪死，豈可入墻而望活乎！﹄衆軍士齊心死戰，趙雲衝突不入，後墙面袁紹大隊掩至。瓚同趙雲囬，左顏良軍到（右文醜軍到），三路併殺。趙雲保公孫瓚殺透重圍，復到界橋。紹驅兵大進，又趕過橋，落水死者不計其數。兩邉軍𥁞投河中，屍首填平。</p>
<p>袁紹當先趕過橋去，不到五里，山背後閃出一彪人馬来，為首三員大將飛馬而来︰中間掣雙股劔的是劉玄德，上首使靑龍刀的是關雲長，下首挺丈八蛇矛的是張翼德，在平原探知公孫瓚與袁紹相爭，特来助戰。是日正逢袁紹，三匹馬，三般兵器，飛逩前来。袁紹驚得魂飛天外，手中寶刀墜扵馬下，絲繮忙挽，急要逃囬。不知性命如何？</p>
</BODY>
</HTML>